यसअघि प्रहरीले धूँवा देखेर सिमिकोट विमानस्थलमा जानकारी दिएको थियो। सिमिकोटले हामीलाई जानकारी गरायो, तर उक्त जानकारी गलत रहेछ,’  प्रवन्धक विनोद पन्तले भने,‘ खोज्न गएको हेलिकप्टर चालकको फोन अफ छ पछिल्लो सूचना आएको छैन।’
‘यसअघि हामीले धुला चौरमा जहाज भेटिएको जानकारी पाएका थियौ। तर उक्त जानकारी गलत रहेछ,’ प्रमुख पन्तले भने,‘विमान अझै सम्पर्क बिहिन छ।’
पन्तले शंकाका भरमा जहाज भेटिएको जानकारी फैलिएको बताए। ‘हामीले पनि शंकाका भरमा विमान भेटिएको जानकारी लिएका हौं,’ उनले भने,‘जहाजको खोजी भइरहेको छ।’
७ नम्बर प्रदेशका संघीय प्रहरी कार्यालयका प्रमुख एसएसपी धनसिंह बोहोराका अनुसार हराएको भनिएको क्षेत्र उक्त बगरमा पनि जहाज फेला परेको छैन। हेलिकप्टरबाट खोज्ने काम भइरहेको छ। हेलिकप्टरसँगै प्रहरीको टोली पनि परिचालित छ।
बुधबार बिहान सुर्खेतबाट हुम्ला सदरमुकाम सिमिकोट उडेको उक्त जहाज सम्पर्कविहीन भएको थियो।
बुधबार बिहान ६ बजेर १२ मिनेटमा सुर्खेत विमानस्थलबाट उडेको उक्त जहाज ६ बजेर ५५ मिनेटमा सिमिकोट अवतरण गर्नुपर्ने थियो। विमानका चालक दलमा क्याप्टेन किरण भट्टराई र को-पाइलट आदित्य नेपाली रहेका थिए।
