सिंहदरबारको अधिकार गाउँपालिकामा गएको छ। धेरै जनप्रतिनिधि आफ्नो सेवा सुविधाका लागि लाखौं र करोडौं पर्ने गाडीमा गुड्ने गर्दछन्, तर पाँचथरको यस्तो एउटा स्थानीय तह छ जसले आफ्नो सुविधाभन्दा पनि जनताको सुविधाप्रति चासो दिएको छ।
प्रसंग हो, पाँचथरको सुक्खाग्रस्त क्षेत्र कुम्मायक गाउँपालिकाको। जताततै खानेपानीको संकटमा परेका नागरिकलाई गाउँपालिकाको पहिलो गाउँसभाबाटै पानी खुवाउनका लागि उद्घोष गर्‍यो, फलस्वरूप कार्यालयले ढिलै भए पनि खानेपानी वितरण गर्न थालेको छ। सुलभ मूल्यमा पानी वितरण गर्ने उद्देश्यअनुरुप ट्यांकर खरिद प्रक्रिया पुरा गरी गाउँपालिकाले पानी वितरण गर्न थालेको हो।
खानेपानीको समस्या भोग्दै आएका नागरिकलाई खानेपानीको पहुँचमा पुर्‍याउनका लागि यो अभियानलाई तीव्रता दिन लागिएको गाउँपालिकाले जनाएको छ। गाउँपालिकाको कूल ४५ लाख रुपैयाँको लागतमा ट्रयाक्टरसहितको टयाङ्कर खरिद गरेको हो। खानेपानीको गम्भीर समस्या भएका वडाको पहिचान गरी सामूहिकरूपले उक्त क्षेत्रमा खानेपानी वितरण गर्ने गाउँपालिकाका अध्यक्ष जयबहादुर चेम्जोङले बताए।
स्थानीयले प्रतिलिटर डेढ देखि दुई रुपैयाँसम्मको दरले पानी किनेर खानुपर्ने बाध्यता थियो। तर अहिले परिवारका आवश्यकता र होटल व्यवसाय गर्न सहज भएको अध्यक्ष चेम्जोङले बताए।
खानेपानीको समस्या भएको कुम्मायक गाउँपालिकाका विभिन्न वडामा खानेपानीको हाहाकार छ। मेलम्चीपछि कै दोस्रो ठूलो आयोजना भनिएको तमोर लिफ्ट खानेपानी आयोजनाको काम सम्पन्न नभएसम्मका लागि स्थानीयलाई राहत दिन गाउँपालिकाले प्रतिलिटर ६० पैसामा पानी वितरण गर्न थालेपछि स्थानीय हर्षित भएका छन्।
स्थानीय होटल व्यवसायी देवेन्द्रकुमार सम्बाहाम्फे भन्छन्, ‘खानेपानी किनेर मात्रै प्रयोग गर्नुपर्ने भएकाले यो सस्तो रेटमा गाउँपालिकाले खानेपानी उपलब्ध गराएको छ।’
राम्रो काम गरेकोलाई राम्रो भन्नुपर्छ, खानेपानी वितरणको सेवा अहिले बजारमा मात्रै केन्द्रीत भएको छ, त्यसलाई गाउँमा पनि केन्द्रीत गर्नुपर्ने उनले बताए।
गाउँपालिकाको यासोक बजारमा मात्रै दैनिक ५० देखि ६० हजार लिटर पानी खपत हुने गरेको छ। आधारभूत आवश्यकता पुरा गर्न नसकेको उक्त खानेपानी आयोजनाले दैनिक २० हजार देखि २५ हजार लिटर पानी पनि पुर्‍याउनसमेत हम्मेहम्मे हुने गरेको यासोक खानेपानी सरसफाइ उपभोक्ता समिति अध्यक्ष तथा वडा नम्बर १ का वडाध्यक्ष देवेन्द्रकुमार लावतीले बताए।रासस
