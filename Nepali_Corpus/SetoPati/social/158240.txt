मध्यपहाडी लोकमार्गको विकल्प मानिएको म्याग्दीको सदरमुकाम बेनीदेखि ढोरपाटन जोड्ने दरवाङ–बिम–ताकम–मुना–लुलाङ–जलजला सडकको १८ किलोमिटर ट्रयाक खुलेको छ।
सडक डिभिजन कार्यालय, बागलुङले एक दशकअघि ट्रयाक खुलेको २४ किलोमिटर दूरीको बेनी–दरवाङ सडक कालोपत्रेको काम सुरू गरेको छ भने जिल्ला समन्वय समितिले कृषि सडक आयोजनाअन्तर्गत दरवाङदेखि बिम—ताकम हुँदै मुनासम्मको ट्रयाक निर्माण भएको छ।
विसं २०६७ मा दरवाङबाट सुरू भएको सडकको ट्रयाक निर्माणको काम बिम–ताकम हुँदै मुनासम्म पुर्‍याइएको आयोजनाका प्राविधिक कृष्ण रायले बताए। उनका अनुसार थप सात किलोमिटर विस्तार गरेपछि लुलाङ हुँदै ढोरपाटनको सिमाना जलजला पुग्नेछ। आठ वर्षको अवधिमा  चार करोड ७५ लाख रुपैयाँ लगानी भएको छ।
जिल्ला समन्वय समितिले यस वर्ष विनियोजन गरेको ७२ लाख रुपैयाँ र गत वर्षको ६० लाख रुपैयाँ बजेटबाट मालिका गाउँपालिका–७ बिमको सिमानामा रहेको धौलागिरि गाउँपालिका–७ बगरदेखि ताकमसम्म पाँच किलोमिटर सडकको ट्रयाक खोल्ने काम सकिएको उपभोक्ता समितिका अध्यक्ष खुमनाथ सुवेदीले बताए।
ताकमदेखि मुना र दरवाङदेखि साउँबोटसम्मको ट्रयाक खोल्ने काम यसअघिनै सकिएको धौलागिरि गाउँपालिका–७ का वडाध्यक्ष कलानिधि सुवेदीले बताए। जिल्ला समन्वय समितिले शिवरात्रीखोलासम्म पुर्‍याएको सडकलाई धौलागिरि गाउँपालिकाले यस वर्ष विनियोजन गरेको २५ लाख रुपैयाँ बजेटबाट शिवरात्रीखोलाको पहाड फुटाउने काम सम्पन्न भएपछि दरवाङदेखि साउँबोटसम्म सिधा सवारी सञ्चालन हुन थालेको छ।
शिवरात्रीखोलादेखि साउँबोटसम्म अपर म्याग्दी जलविद्युत् आयोजनाले तीन किलोमिटर सडक निर्माण गरेको छ। जिल्ला समन्वय समिति म्याग्दीका प्रमुख देवेन्द्र केसीले शिवरात्रीखोला तथा साउँबोट र बगरको सिमानामा पर्ने म्याग्दी नदीमा मोटरेबल पुल निर्माण गरेपछि बेनीदेखि मुनासम्म सिधा सडक सञ्जालमा जोडिने बताए।
हाल दरवाङदेखि धारापानी, ताकम हुँदै मुना जोड्ने सडक प्रयोगमा छ। धौलागिरि गाउँपालिकाका उपाध्यक्ष रेशम छन्त्यालले पश्चिम म्याग्दीको आर्थिक, सामाजिक र भौतिक विकासमा महत्वपूर्ण सम्भावना बोकेको सडकलाई ढोरपाटनसम्म जोडेर मध्य पहाडी लोकमार्गको विकल्प बनाउने लक्ष्य रहेको बताए।
बागलुङ बजारदेखि बुर्तिवाङ हुँदै ढोरपाटन जोड्ने सडक मध्य यो सडक करिब ५० किलोमिटर कम दूरीको हुने उपाध्यक्ष छन्त्यालले बताए।शिवरात्रीखोला र म्याग्दी खोलामा पक्की मोटरेबल पुल निर्माण गर्न प्राथमिकता दिइएको उपाध्यक्ष छन्त्यालले बताए।रासस
