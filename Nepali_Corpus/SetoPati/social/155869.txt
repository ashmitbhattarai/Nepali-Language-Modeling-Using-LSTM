काठमाडौंका फुटपाथमा व्यापार गरे महानगरपालिकाले सामान जफत गरी लिलाम गर्ने भएको छ।
महानगरपालिकाले आइतबारदेखि साँझ हुने फुटपाथ व्यापारको अनुगमन गर्ने बताएको छ।  व्यापार गरेको पाइए सामान जफत गरी लिलाम गर्ने निर्णय भएको प्रवक्ता ज्ञानेन्द्र कार्कीले जानकारी दिए।
‘फुटपाथ भनेको मानिस हिँड्नका लागि बनाइएको हो,’ उनले भने, ‘व्यापार व्यवसायका लागि होइन। त्यसैले फुटपाथ व्यापारलाई हटाउने काम आजैदेखि सुरू हुँदैछ।’
बेलुका ६ बजेदेखि १० बजेसम्म हुने फुटपाथ व्यापार रोक्न नगर प्रहरी सञ्चालन गर्ने महानगरले जनाएको छ।
महानगरले अहिलेसम्म फुटपाथमा व्यापार गर्नेको सामान जफत गरेर जरिवाना गर्ने व्यवस्था गरे पनि आजदेखि भने सामाननै लिलामी गर्ने भएको छ।
‘हामीले पहिला फुटपाथमा व्यापार गर्नेलाई कारवाही स्वरूप १ देखि ५ हजारसम्म जरिवाना तिराउने गर्दै आएका थियौं। अबदेखि सामान जफत गरेर लिलामी गर्छौं,’ प्रवक्ता कार्कीले भने।
महानगरभित्रका कलंकी, रत्नपार्क, न्यूरोड, बालाजु, कालीमाटी, कोटेश्वर, बानेश्वर, गौशाला लगायतका क्षेत्रमा फुटपाथमा व्यापार हुँदै आएको छ।
