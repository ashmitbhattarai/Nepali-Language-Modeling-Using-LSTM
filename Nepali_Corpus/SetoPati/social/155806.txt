शनिबार राति काठमाडौंको बसुन्धारामा दुर्घटना परेको जीपमा भेटिएको पेस्तालसहित पक्राउ परेका लमजुङ सुन्दरबजार–३ का सुमन थापा जग्गा कारोबारी रहेको प्रहरी अनुसन्धानबाट खुलेको छ।
शनिबार राति बा ३ च १६९४ जीपले बा ४० प ५६६५ नम्बरको मोटरसाइकललाई ठक्कर दिएको थियो। जीपको ठक्करबाट मोटरसाइकल चालक स्याङजा पुतलीबजार–३ का सन्तोष नेपालीको उपचारको क्रममा शिक्षण अस्पतालमा मृत्यु भएपछि प्रहरीले जीप मालिक थापालाई नियन्त्रणमा लिएको थियो।
दुर्घटना भएको जीपलाई चेकजाँच गर्दा सिटमुनि ‘मेड इन अमेरिका’ लेखिएको अटो पेस्तोल, म्यागजिन र ३ राउन्ड गोली फेला परेको काठमाडौं प्रहरी प्रवक्ता डिएसपी मोहन थापाले जानकारी दिए।
पक्राउ परेका थापालाई महानगरीय प्रहरी वृत्त महाराजगंजमा राखी थप अनुसन्धान भइरहेको प्रवक्ता थापाले जानकारी दिए।
