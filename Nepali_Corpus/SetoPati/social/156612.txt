भीषण वर्षाका कारण महोत्तरी जिल्लाको मुख्य जलेश्वर–जनकपुर सडकखण्ड आज बिहानैदेखि अवरुद्ध भएको छ।
जिल्लाकै प्रमुख सडकखण्डका रूपमा रहेको जलेश्वर–जनकपुर सडकको फोर लेन सडक निर्माण सहितको स्तरोन्नतिको काम भइरहेका बेला गए राति २ देखि आज बिहान साढे ६ बजेसम्म भीषण पानी परेका कारण सो बाटो अवरुद्ध भएको हो। जनकपुरदेखि जलेश्वर र भिट्ठामोडसम्म पूरै बाटोभरि नै माटैमाटो रहेको बेला पानी परेपछि सवारी साधान फस्ने डरले आज बिहानैदेखि बाटो अवरुद्ध भएको हो। बाटोभरि पानीले गर्दा हिलैहिलो भएकाले कुनै पनि बस, जीपका साथै मोटरसाइकलसमेत चलेको छैन।
भीषण पानी पर्दा लाखौंको क्षति
महोत्तरी जिल्लामा गएराति भीषण पानी पर्दा लाखौंको क्षति भएको छ। तेज हावा, हुरीसँगै आएको असिना पानीले जिल्लाका दर्जनौं घर, विद्यालयको छाना उडाएको, रूखविरुवा र बिजुलीका पोलहरूसमेत ढलेको प्रहरीले जनाएको छ। तीव्र गतिमा आएको हुरी, बतास र असिना पानीले जिल्लाको सयौँ विगाहा जग्गामा लगाएको तरकारी बाली र अन्य खेतीपातीमा पनि लाखौंको क्षति पुगेको प्रहरीले जनाएको छ। रासस

