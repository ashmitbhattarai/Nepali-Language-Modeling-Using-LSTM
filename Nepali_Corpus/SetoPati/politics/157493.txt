नेपाल भ्रमणमा रहेका भारतीय प्रधानमन्त्री नरेन्द्र मोदीले राष्ट्रिय जनता पार्टी नेपालका नेताहरूसँग सामूहिक भेट गरेका छन्।
राजधानीको होटल हायतमा भएको भेटमा राजपा अध्यक्ष मण्डलका नेता महन्थ ठाकुरसहित अध्यक्ष मण्डलका छ जना सदस्य सहभागी थिए।
भारतीय विदेश मन्त्रालयले भेटमा मोदीले प्रतिनिधि र प्रदेश सभा चुनावमा राजपाले पाएको मतका लागि बधाई दिएको जनाएको छ।
आफूहरूले मोदीलाई जनकपुर भ्रमण गरिदिएकोमा धन्यावाद व्यक्त गरेको भेटमा सहभागी अध्यक्ष मण्डलका सदस्य राजेन्द्र महतोले सेतोपाटीलाई बताए।
मोदीले नेपालमा लोकतन्त्र बलियो पार्नुपर्ने र नेपाल शान्ति स्थिरता रहोस् यो भारतको चाहना रहेको बताएको महतोले जानकारी दिए।
यसअघि शुक्रबार मोदी भारतबाट सिधै जनकपुर उत्रिएका थिए। त्यहाँ उनले जानकी मन्दिरमा पूजाआजा गरेका थिए।
जनकपुर उपमहानगरपालिकाले गरेको नागरिक अभिनन्दन समारोहमा बोल्दै मोदीले ४ वर्षअघि नै जनकपुर आउन चाहे पनि आउन नसकेकोको क्षमा मागेका थिए। उनले जनकपुर आसपासको विकासका लागि १ अर्ब भारू दिने घोषणा गरेका थिए।
जनकपुर भ्रमण गर्ने मोदी पहिलो भारतीय प्रधानमन्त्री हुन्।
