कर्णाली प्रदेशका आन्तरिक मामिला तथा कानूनमन्त्री नरेश भण्डारीले कर्णालीलाई लागूऔषध दुर्व्यसनी र जुवातासमुक्त प्रदेश बनाउने उद्घोष गरेका छन्।
आज गृह जिल्ला जुम्ला पुगेका उनले पत्रकारहरूसँगको भेटघाटमा यो प्रदेशलाई लागूऔषध दुर्व्यसनी र जुवातासमा मुक्त बनाउनुका साथै स्थानीय मदिरा न्यूनीकरणका लागि प्रदेश मातहतका निकायलाई निर्देशनसमेत दिइसकिएको बताए।
‘लागूऔषधको प्रयोगले युवा समाज बर्बाद हुँदा मुलुकको विकासमा नकारात्मक प्रभाव परेको र जुवातासले हाम्रो सभ्यतामाथि आक्रमण गरेको छ। त्यसको पूर्ण समाप्तिका लागि प्रदेश सरकारले निराकरणका गतिविधि थालेको छ’, मन्त्री भण्डारीले भने।
घरेलु मदिराको जथाभावी विक्री वितरण तथा सेवनले घरेलु हिंसाका साथै आपराधिक गतिविधि बढेकाले पनि यसको नियन्त्रण अभियान थालिएको उनले बताए।
जुम्ला प्रशासन र प्रहरीले जुवातास तथा लागूऔषध नियन्त्रणमा निर्वाह गरेको भूमिकाको उच्च प्रशंसा गर्दै मन्त्री भण्डारीले भने, ‘ग्रामीण कुनाकाप्चामा व्यापक बन्दै गएको मदिरा नियन्त्रणमा गाउँस्तरबाटै सामाजिक सहयोग आवश्यक छ।’रासस
