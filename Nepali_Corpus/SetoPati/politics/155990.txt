प्रधानमन्त्री केपी शर्मा ओलीले गायिका तथा राष्ट्रिय सभा सदस्य कोमल वलीले एउटा गीत गाउन छाडेजस्तै अब नेपाली जनताले पनि दु:ख र पीडाको गीत गाउन छाड्ने बताए।
आइतबार एमाले संसदीय दलको बैठकमा प्रधानमन्त्री ओलीले गायिका वलीले एउटा गीत गाउन छोडेको बताए तर  उनले कुन गीत गाउन छाडेकी हुन् भन्ने भने खुलाएनन्।
गायिका वलीले केही समयअघि अब ‘पोइला जान पाम्…’ भन्ने गीत नगाउने  बताएकी थिइन्। गायिका वलीले पार्टी परिवर्तनको विषयलाई लिएर यस्तो धारणा राखेकी थिइन्।
‘उहिले उहिले नेपालमा झुपडी थिए रे भन्ने गीत हुन्थ्यो’, प्रधानमन्त्री ओलीले भने, ‘के लाउँ, टोपी शिरमा छैन, कपडा आङमा छैन जस्ता गीत नेपालीले केही समयमा रचना गर्न र गाउन छाड्छन्।’
उनले सरकारले अब विकास निर्माणको कामलाई तीव्रता दिने बताए।
प्रधानमन्त्री ओलीले अब सरकारले सबै प्रकारको सिन्डिकेट तोड्ने समेत दाबी गरे।
‘सरकारले सिन्डिकेट तोड्यो। किनभने सरकार दृढ छ’, ओलीले भने, ‘पहिला सिन्डिकेट तोड्नु गाह्रो मानिन्थ्यो। यो सरकारले अब धेरै सिन्डिकेट तोडेर जान्छ। ‘नो’ सिन्डिकेट।’
