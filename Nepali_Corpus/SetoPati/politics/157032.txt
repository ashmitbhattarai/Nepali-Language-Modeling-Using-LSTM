अमेरिकी राष्ट्रपति डोनाल्ड ट्रम्प र उत्तर कोरियाली नेता किम जोङ उनबीच आगामी जुन १२ तारिखमा सिंगापुरमा भेटवार्ता हुने भएको छ।
राष्ट्रपति ट्रम्पले बिहीबार ट्वीट गर्दै भेटको स्थान र समय सार्वजनिक गरेका हुन्। उनले किम र आफूले यो भेटलाई विश्व शान्तिका लागि विशेष क्षण बनाउन प्रयास गर्ने बताएका छन्।
यो भेटसँगै उत्तर कोरियाली नेतासँग भेटवार्ता गर्ने ट्रम्प पहिलो अमेरिकी राष्ट्रपति हुनेछन्।
बुधबारमात्रै अमेरिकी विदेशमन्त्री माइक पोम्पेओ उत्तर कोरियाली राजधानी प्योङयाङ पुगेका थिए। पोम्पेओको भ्रमणका क्रममा उत्तर कोरियाले तीन अमेरिकी बन्दीलाई रिहा गरिदिएको छ।
गत महिना उत्तर कोरियाली नेता किम पहिलो पटक दक्षिण कोरियाली भूमिमा पुगेका थिए। दक्षिण कोरियाली राष्ट्रपति मुन जाए इनसँगको शिखर वार्तामा उनी आणविक कार्यक्रम रोक्न सहमत भएका थिए।
दक्षिण कोरियासँग शिखर वार्ता भएको हप्ता दिन नबित्दै चिनियाँ विदेश मन्त्री वाङ यी प्योङयाङ पुगेका थिए।
किम गत सोमबार दोस्रो पटक चीन आएका थिए। उत्तरपूर्वी डालियान सहरमा उनले चिनियाँ राष्ट्रपति सी चिनफिङसँग भेटेका थिए।
