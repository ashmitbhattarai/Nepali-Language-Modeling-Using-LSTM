नेपाली कांग्रेसका उपसभापति विमलेन्द्र निधिले पार्टीभित्र देखिएको गुट-उपगुटको अन्त्य गर्ने बताएका छन्।
कांग्रेस उपसभापतिमा मनोनित भएपछि पहिलोपटक वीपी कोइराला र उनका पूर्वजको ठाउँ सिन्धुलीको दुम्जा पुगेका उनले कार्यकर्तासँग भेट गरी सो कुरा बताएका हुन्।
उनले वरिष्ठ नेता रामचन्द्र पौडेललगायत नेताहरूसँग छलफल गर्ने बताउँदै पार्टीलाई एक ढिक्का बनाएर अघि बढ्ने बताए।
उपसभापति निधिले गएको चुनावमा पार्टीले हारे पनि पाँच वर्षपछि हुने चुनावमा सफलता हासिल गर्ने बताए।
‘पार्टीले चुनाव हारे पनि संसदीय व्यवस्थाको जित भएको छ’, उनले भने।
पार्टीमा गुट-उपगुट रहेकोले सबै पक्षलाई समेटेर अघि बढ्ने उनले बताए।
सिन्धुलीको दुम्जा पुगेर मंगलबार विपीप्रति श्रद्धाञ्जली व्यक्त गर्दै निधिले विपीकै आर्शिवादले आफू राजनीतिको उच्च तहमा पुगेको बताए।
निधि हालै कांग्रेसको उपसभापतिमा मनोनित भएका हुन्। २०२६ मा कोइरालाले निधिलाई नेविसंघ सभापति बनाएका थिए।
