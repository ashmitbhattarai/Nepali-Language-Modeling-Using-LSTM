नेपाल अस्ट्रेलियन युथ एशोसिएशन(नया)ले हरेक वर्ष सामाजिक कार्यको लागि आयोजना गर्दै आएको नया क्रुज पार्टी यस पटक पनि यहीँ आउँदो मार्च ३१ का दिन शनिबार आयोजना गर्ने भएको छ । अस्ट्रेलियाका युवा जमातलाई नेतृत्व गर्दै अगाडि बढेको नयाले यस पटक खेलकुदलाई मुल नारा बनाउँदै क्रुज अभियानलाई निरन्तरता दिएको हो ।
खेलकुद प्रवासमा आपसी भाइचारा कायम गर्ने मात्र नभई मुलुक चिनाउने माध्यम पनि भएकोले खेलकुद र खेलाडीलाई सहयोग गर्ने उद्देश्यका साथ यस पटकको क्रुज पार्टी आयोजना गरिएको नयाका अध्यक्ष प्रकाश खरेलले बताए ।
खरेलले २१ औँ शताब्दीको खेलकुद पर्यटनको आधार पनि बनिसकेको अवस्थामा यस पटक हाम्रो खेलकुद र खेलाडीलाई सहयोग पुर्‍याउने उद्देश्य बोकेको बताए । यसअघि नयाले नेपालको शिक्षा र स्वास्थ्यमा सहयोग गर्न क्रुज पार्टीबाट उठेको रकम खर्चेको थियो ।
यस पटक नयाको यस अभियानलाई सिड्नीको कानून  व्यवसायी भरत पोखरेलको बन्ड लिगलले मुख्य प्रायोजकको रूपमा आफूलाई उभ्याएको छ भने एक्सपर्ट र मल्टी डाइनामिक अनि रे हवाइट सहयोगीको भूमिकामा देखिएका छन ।
सिड्नीमा रहेका युवाहरूको लोकप्रिय संस्था नयाले यसअघि नेपाली क्रिकेट टोलीका कप्तान पारस खड्कालाई अस्ट्रेलिया बोलाएर सहयोग र सम्मान समेत गरेको थियो ।
 
