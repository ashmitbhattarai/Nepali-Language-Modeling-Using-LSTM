स्पेनिस ला लिगा फुटबलमा बार्सिलोनाले आफ्नो अपराजित यात्रा कायमै राखेको छ।
लिग अन्तर्गत आइतबार राति भएको खेलमा बार्सिलोनाले एथ्लेटिको बिल्बाओमाथि २–० को जित दर्ता गर्दै अपराजित यात्रा कामयै राखेको हो।
घरेलु मैदानमा भएको खेलमा बार्सिलोनालाई जिताउन मेसी र पाको अलकेसरले गोल गरे।
खेलको आठौं मिनेटमा अलकेसरले गोल गर्दै बार्सिलोनालाई सुरूवाती अग्रता दिलाएका थिए। प्रतिबन्धका कारण खेल्न नपाएका लुइस स्वारेजको ठाउँमा खेलेका अलकेसरले गोल गरेका हुन्।
३० औं मिनेटमा मेसीले गोल गर्दै अग्रता दोब्बर पारे। मेसीले यो सिजन ला लिगामा २५ गोल गरिसकेका छन्। उनी सर्वाधिक गोलकर्ताको सूचिमा शीर्ष स्थानमा छन्।
त्यसपछि बार्साका केही कडा प्रहार बिफल भएका थिए। फिलिप कोन्टिन्होले प्रहार गरेको बल क्रसबारमा लागेर फर्कियो भने पाउलिन्होले पनि गोल गर्ने प्रयास गरेका थिए।
जितपछि शीर्ष स्थानको बार्सिलोना दोस्रो स्थानको एथ्लेटिको मड्रिड भन्दा ११ अंकले अघि रहेको छ । शीर्ष स्थानको बार्सिलोनाको २९ खेलबाट ७५ अंक भएको छ भने दोस्रो स्थानको एथ्लेटिको मड्रिडको ६४ अंक छ ।
यो सिजन ला लिगामा अपराजित रहेको बार्सिलोना उपाधि होडमा सबैभन्दा अघि र बलियो बनेको छ । यस्तै उसले ला लिगा सिजनका सबै खेलमा अपराजित रहने कीर्तिमान बनाउने पनि सम्भावना छ ।
अब लिगमा ९ खेल मात्रै बाँकी रहेको छ । अहिलेसम्म कुनै पनि टिम लिगका सबै ३८ खेलमा अपराजित रहेका छैनन्। तर बार्सिलोनाले त्यो कीर्तिमान बनाउने सम्भावना छ।
