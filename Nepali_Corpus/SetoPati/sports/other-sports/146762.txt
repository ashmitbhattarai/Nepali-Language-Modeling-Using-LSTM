सहकारी चेस प्रतियोगिताको छैठौं संस्करण मंगलबारदेखि ललितपुरमा शुरु भएको छ। ललितपुर जिल्ला बचत तथा ऋण सहकारी संघ र ताम्रकार समाजको संयुक्त आयोजनामा गणेशमानसिंह चेस प्रतियोगिता आयोजना गरिएको हो।
६६ जना खेलाडीको सहभागिता रहेको प्रतियोगितालाई ललितपुरका मेयर चिरिबाबु मर्हजनले उद्घाटन गरे।
‘नेपालको सर्वाधिक पुरस्कार राशी भएको चेस प्रतियोगिता ललितपुरमा नै सञ्चालन हुदाँ ललितपुरको पनि इज्जत बढोको छ,’ उनले भने।
त्यस्तै, ललितपुर जिल्ला बचत तथा सहकारी संघका अध्यक्ष सरद महर्जनले सहकारी र खेललाई अागामी दिनमा पनि समन्वय गर्दै लगिने बताए।
करिब ५ लाख पुरस्कार भएको प्रतियोगितामा विजयी हुने खेलाडीले यमाहाकाे बाइक पाउनेछन्। त्यस्तै, दोस्रोले ५० हजार र तेस्रोले ३० हजार पाउनेछन्।
नेपाल बुद्धिचाल संघबाट रुसमा छात्रवृतिका लागि गएका खेलाडी विवेक थिङ र रुपेश जैशवालको पनि प्रतियोगितामा सहभागिता छ।
फिडेको स्विस लिग प्रणाली तथा नकआउटका आधारमा हुने प्रतियाेगिता चैत २६ सम्म चल्नेछ।
