स्वास्थ्यसेवा र शिक्षाका अभियन्ता डा. गोविन्द केसी एउटा प्रतीक बनिसकेका छन्। सत्य, त्याग, निष्ठा, इमान, सर्मपण र मानवताको प्रतीक। उनी आस्थाको अग्लो उचाइ भएका छन्,  स्वाभिमान र सार्वभौमिकताको झुक्दै नझुक्ने शिर बनेका छन्। एघारौँ पटकसम्म सर्वसाधारण नेपालीको स्वास्थ्य सेवा पहुँचका लागि उनले गरेका सत्याग्रहहरुमा उनको पात्रता मात्र अग्लिएको छैन, यहाँका राजनीतिक नेतृत्वमा रहेका कतिपय भ्रष्टता, बेइमानी र अनुचित उपार्जनमोहका अनेक आयामहरु पनि पर्दाफास हुँदै गएका छन्। डा. केसीले उठाएका जनमुखी मागहरुको अवरोधक बनेका कुपात्रहरु यति धेरै नाङ्गिसके कि भावी पुस्ताका नजरमा समेत धिक्कारिने अवस्थामा पुगिसके। जनताको सेवा गर्नकै लागि भनेर चुनिएका र जनताले नै आफ्नो गाँस कटाएर तिरेका करबाट टन्न तलबभत्ता लिने सांसदहरु नै आफ्नो लगानी रहेको अस्पताललाई मेडिकल कलेज बनाउने स्वार्थमा नाफाखोरी ऐन बनाउन जसरी निर्लज्ज भएर लागे, त्यसलाई जति निन्दा गरे पनि कम नै हुन्छ। देशका सबै चिकित्सक संघसंस्था डा. केसीका सत्याग्रहका पक्षमा एकट्ठा भइरहदा देशमा उत्पन्न प्राकृतिक प्रकोपका कारण भएको ठूलो धनजनको क्षतिप्रति संवेदनशील हुँदै डा. केसीले २३ औँ दिनमा सत्याग्रह स्थगित गरेका छन्। उनका माग पूरा गर्न सरकार अग्रसर नरहे उनको सत्याग्रहले पुनः निरन्तरता पाउने निश्चित नै छ। सम्पूर्ण नेपालीको हितमा चिकित्सा ऐन नबन्दासम्म उनी र उनका पक्षमा रहेका लाखौँलाख नेपालीहरु यो अभियानमा जुटिरहने नै छन्। उनको अभियानका पक्षमा मूलतः देशका भ्रष्टचार विरोधी भावनाका सबै सचेत वर्ग एकाकार भएका छन्। उनले सुरु गरेको सत्याग्रहले देशमा सुशासन स्थापित गर्ने महाअभियानको बृहत् रुप लिइसकेको छ। यसै प्रसङ्गमा उनको पात्रताका केही पक्षबारे चर्चा गर्नु सान्दर्भिक हुन्छ।
आदर्शको दियोः
पहिलो चोटि झट्ट सुन्नेलाई कुनै दन्त्यकथाको नायकझैँ लाग्न पनि सक्ला तर दूरदराजका दुखीगरिबका जीवन बचाउँदा बचाउँदै  बूढा भएका प्राध्यापक डाक्टर हुन् गोविन्द केसी। उनले आफ्नो व्यक्तिगत सुख सुविधाका लागि कहिल्यै केही सोचेनन्, केही गरेनन्। उनले आफ्नो लागि भनेर न घर बनाए न त कुनै प्रकारका अन्य भौतिक सम्पत्ति नै जोडे। अविवाहित उनको एउटै ध्येय रहने गरेको छ–सबै नेपालीको पहुँचमा स्वास्थ्य सुविधा पुगोस् र आर्थिक अभावका कारण कुनै पनि नागरिक औषधोपचार गर्न नसकेर मर्न नपरुन्।
नेपालका मेडिकल माफिया र केही नेता मेडिकल क्षेत्रलाई व्यापारिक आर्जनको माध्यम बनाएर रातारात अकुत लाभ लिने ध्याउन्नमा छन्। यसको प्रत्यक्ष असर विपन्न नेपालीलाई परेको छ। आर्थिक हैसियत बलियो नहुनेका छोराछोरीले जतिसुकै योग्य भए पनि चिकित्साशिक्षा पढ्न नसक्ने र महङ्गो स्वास्थ्य सेवाका कारण गरिब जनता औषधि–उपचार गर्न नसकी अकालमै मर्नुपर्ने विसङ्गतिपूर्ण अवस्था छ। यसैको विरोधमा संविधानप्रदत्त स्वास्थ्य अधिकार सर्वसाधारणको पहुँचसम्म पु¥याउन यी सन्त चिकित्सकले एघारौँपटक सम्म सत्याग्रहको कठिन मार्ग अवलम्बन गरेका हुन्। बाढीपहिरोका कारण धेरै धनजन क्षति भइ मुलुक असहज अवस्थामा रहेकोले मात्र आफूले तत्कालको लागि सत्याग्रह स्थगित गरेको र यसअघि पटक पटक सरकारसँग सम्झौता भइसकेका प्रमुख माग सरकारद्वारा पूरा नगरिए पुनः सत्याग्रह थाल्ने उनले घोषण गरिसकेका छन्। सरकारले यथशीघ्र उनका माग पूरा गर्नु नै देश र जनताको हितमा छ।
काव्यनायक केसी
कविलेखकहरु चेतनाको चिराग बाल्ने सचेत वर्ग हुन्। उनीहरुको साथ र समर्थन कुनै पनि महत्त्वपूर्ण परिवर्तनका लागि प्रभावकारी सिद्घ हुँदै आएको छ। डा.केसीको एघारौँ सत्याग्रहका क्रममा उनका मागका पक्षमा धेरै कविहरुले कविता लेखेर जनतालाई जागरुक पार्ने भूमिका निर्वाह गरेका छन्। २०७४ साउन २६ गते चितवनको भरतपुरमा भव्य सडक कविता कार्यक्रम नै सम्पन्न भयो। स्थानीय एफ्.एम्. र टेलिभिजनबाट समेत यस कार्यक्रमको प्रत्यक्ष प्रसारण गरिएको थियो। चितवन, नबलपरासी लगायत क्षेत्रका १८ साहित्यिक संघसंस्थाको संयुक्त सहभागिता रहेको यस कार्यक्रममा पुराना पुस्ताका विशिष्ट कवि प्रेमविनोद नन्दनदेखि युवा पुस्ताका चर्चित कवि भुपिनसम्मका उल्लेख्य सङ्ख्यामा कविहरु सहभागी थिए। यस्तै २०७४ साउन २७ गते बेलुका ७ बजे सयौँ कविहरुले डा.केसी र उनका मागको समर्थनमा कविता लेखेर एकै साथ फेसबुकमा पोष्ट समेत गरे। उनलाई काव्यनायक बनाएर कविता लेखिने क्रमले अद्यापि निरन्तरता पाइरहेको छ। यसबाट पनि डा.केसीको अपार लोकप्रियता र उनको सत्याग्रहप्रति सचेत समुदायको व्यापक  समर्थन रहेको पुष्टि हुन्छ।
नागरिक अगुवाको साथः
नेपालको सबैजसो ठूलाठूला राजनीतिक, सामाजिक परिवर्तनहरुमा नागरिक अगुवाहरुको भूमिका उल्लेखनीय रहदै आएको छ। डा. केसीले नेपालको स्वास्थ्यसेवा र शिक्षाका क्षेत्रमा रहेका विकृतिहरु अन्त्य गरी जनमुखी सुधारका लागि प्रारम्भ गरेको अभियानमा पनि नागरिक समुदायका अगुवाहरुले सडकमा निक्लिएर नै ऐक्यबद्धता प्रकट गर्दै आएका छन्। स्वास्थ्य, शिक्षा, मानव अधिकार, कानुन, साहित्य, चलचित्रजस्ता विविध क्षेत्रका विशिष्ट व्यक्तित्वहरुले बोलेर, लेखेर र आन्दोलनमा सहभागी भएर डा. केसीलाई साथ दिनुलाई राज्यपक्षले महत्त्वका साथ लिनुपर्छ। लोकतान्त्रिक पद्धतिले चलेको देशमा नागरिक अगुवाहरुको साथ यसरी ठूलो जनसमुदाय सडकमा निस्किएर जनाएको समर्थनलाई सम्बोधन गर्नु सरकारको प्रमुख कर्तव्य हुन्छ।
युवा एकता र उद्घोषः
युवा देश विकासका आधार र सकारात्मक परिवर्तनका संवाहक पनि हुन्। डा.केसीका सत्याग्रहका सिलसिलाले देश विदेशमा रहेका नेपाली युवाहरुको ठूलो हिस्सालाई एकत्रित गरेको छ। उनका मागका समर्थनमा सडक र सामाजिक सन्जालहरुमा असङ्ख्य युवाहरुको व्यापक सहभागिता बढ्दै गएको छ। उनीजस्ता आर्दश पात्रप्रति युवाशक्तिको अपार आकर्षण र साथ देखिनु सकारात्मक कुरा हो। युवाशक्तिको एकताबद्ध आवाजलाई कसैले पनि उपेक्षा गर्न मिल्दैन। झन् राज्य सञ्चालनका  विभिन्न निकायमा  रहेका व्यक्तिहरुले  त अझै महत्त्वकासाथ बुझ्नुपर्ने हुन्छ।  यसको अर्थ र सन्देश छिटो भन्दा छिटो बुझेर सरकारले डा. केसीका माग पूरा गर्नुपर्दछ।
चिकित्सक संघसंस्थाको स्वर
डा. केसीले उठाएका मागहरु मूलतः चिकित्सासेवा र शिक्षासँग सम्बन्धित छन्। लामो समय यसै क्षेत्रमा सेवा गरेका एक वरिष्ठ व्यक्तित्वबारे सबैभन्दा बढी जानकार त्यसै क्षेत्रमा क्रियाशील पेशाकर्मीहरु नै हुन्छन्। डा. केसीका सबै सत्याग्रहका क्रममा मुलुकका स्वास्थ्य क्षेत्रमा क्रियाशील संघसंस्थाबाट पूर्ण समर्थन हुँदै आएको छ। चिकित्सकहरुले उनका माग पूरा गराउनको लागि सरकारलाई दबाब दिन जुनसुकै कदम चाल्न पनि पछि नहट्ने चेतावनी दिदै आएका छन्। सरकारले डा. केसीका माग पूरा नगरे सम्पूर्ण स्वास्थ्य क्षेत्रनै ठप्प गर्ने सम्मका उद्घोष यी संघसंस्थाहरुले गरिसकेको पृष्ठभूमिमा मुलुकको तराई क्षेत्रमा बाढीले अकल्पनीय क्षति पु¥याएका कारण डा. केसीकै अनुरोधमा नै उनीहरुले बन्द हड्तालका सबै कार्यक्रम रोकेर उपचारमा खटिएका हुन्। चिकित्सक संघसंस्थाले एउटै स्वरमा डा. केसीका मागहरुप्रति समर्थन जनाउनुले पनि डा. केसीको अभियानको औचित्य स्पष्ट हुन्छ। यसबाट उनले उठाएका मागहरु पूरा गराउन र सरकारसित यसअघिका आमरण अनशनका क्रममा भएका सहमति कार्यान्वयन गर्न सरकारले कुनै प्रकारको कन्जुस्याईँ गर्न हुँदैन भन्ने  निचोड निस्कन्छ।
लोकतान्त्रिक मूल्यमान्यताः
लोकतन्त्रका मूल्यमान्यताहरुलाई कुनै पनि लोकतान्त्रिक व्यवस्थामा चलेका सरकारहरुले लत्याउन मिल्दैन। जनताका लागि जनताद्वारा जनताले नै गर्ने शासनव्यवस्थाका रुपमा लोकतन्त्रलाई परिभाषित गरिन्छ। यो लोकतन्त्रलाई बुझ्ने विश्वव्यापी धारणा पनि हो। यस धारणाले जनताको हितलाई नै सर्वोपरि ठानेको छ। यस सन्दर्भमा वि.सं. २०७४ साउन २८ गतेको कान्तिपुर दैनिकमा प्रकाशित डा. केसीको भनाइ अति नै महत्त्वपूर्ण र मननीय छ। उनले भनेका छन् , “हामी जनता र विद्यार्थीका लागि लडेका हौँ , माफियाका लागि होइन। अहिले चिकित्सा शिक्षा ऐन माफियाका लागि ल्याउन खोजिएको छ , हामी त्यसलाई मान्दैनौँ। मेडिकल कलेजका लगानीकर्ता संसदमा छन्। उनीहरु कार्यदलमा पनि छन्। यो भन्दा अप्रजातान्त्रिक कुरा अरु के होला ? संसदमा प्रजातन्त्रकै उपहास भइरहेको छ। जनताले तिरेको करबाट तलब लिनेहरु आफ्नो घृणित स्वार्थ पूरा गर्न लागेका छन्। माफिया र गुन्डा विरुद्धको मेरो लडाइँ जारी रहनेछ।” लोकतान्त्रिक मूल्यमान्यतालाई स्खलित हुन नदिनका लागि पनि डा. केसीले उठाएका मुद्धाहरु अति नै महत्त्वपूर्ण रहेका छन्। यसतर्फ सरकारको जतिसक्दो छिटो दृष्टि पुगी उनका माग पूरा गर्दा मात्र लोकतन्त्रको जगेर्ना हुन सक्छ।
 निष्कर्ष
जनताको हित बाहेक अरु कुनै प्रकारका स्वार्थ नबोकेका सत्पात्र हुन् डा.केसी। अनका माग र अभियान तीन करोड नेपाली जनताका हितमा छन्। उनका मागका पक्षमा देशव्यापी जनमत समेत बलियो बनिसकेको छ। देशभरका लेखक, बुद्घिजीवी, कलाकार, युवा, विद्यार्थी सबै समुदाय उनका पक्षमा उभिइसकेका छन्। राजनीतिक आवरणभित्र बसेका केही जनविरोघी, भ्रष्ट र माफिया तत्त्वको बन्धक बनेर सरकारले उनीसँग पटक पटक गरिसकेको सहमति कार्यान्वयनमा आलटाल गर्नु दुखद कुरा हो। जनउत्तरदायित्त्व वहन गर्नु कुनै पनि लोकतान्त्रिक सरकारको प्रथम दायित्त्व हुन्छ।  तसर्थ सरकारले उनका जनमुखी माग पूरा गर्न विलम्ब गर्नु हुँदैन।
