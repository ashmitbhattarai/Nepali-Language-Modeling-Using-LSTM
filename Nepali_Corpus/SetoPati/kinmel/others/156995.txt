विश्व बैंकले नेपाल सरकारलाई २७ अर्ब ६५ करोड रुपैयाँ ऋण दिने भएको छ। दुईवटा आयोजनामा नेपाल सरकारको प्राथमिकताभित्र रहेर खर्च गर्नेगरी ऋण दिने सम्झौतामा आज हस्ताक्षर भएको हो।
सम्झौताअनुसार बैंकले नेपाल सरकारलाई वित्तीय तथा सार्वजनिक वित्त व्यवस्थापन विकास नीति र रानी जमरा कलरिया सिँचाइ परियोजना कार्यान्वयन सहुलियतपु्र्ण ऋण दिने छ।
सन् २०१९ फेब्रुवरीभित्र खर्च गरीसक्नेगरी बैंकले सार्वजनिक वित्त व्यवस्थानका लागि २० अर्ब ऋण दिने छ भने रानीजमरा आयोजनाका लागि ७ अर्ब ६५ करोड ऋण दिने छ। रानी जमराका लागि दिने ऋणको समय भने सन् २०२३ डिसेम्बरसम्म हुने छ।
अर्थ मन्त्रालयमा आज आयोजित एक कार्यक्रममा विश्व बैंकका देशीय निर्देशक चिमाओ फ्यान र अर्थ मन्त्रालयका सचिव राजन खनालले सो ऋण सहयोग सम्बन्धी सम्झौतापत्रमा हस्ताक्षर गरेका थिए।
हस्ताक्षर समारोहमा सचिव खनालले नेपालको सामाजिक तथा आर्थिक सहयोगमा विश्व बैंकबाट निरन्तर सहयोग प्राप्त भएकामा आभार प्रकट गरे।
देशी निर्देशक चिमाओले संघीयतामा भर्खरै प्रवेश गरेको नेपालका वित्तीय आवश्यकता पूरा गर्न बैंकले उक्त सहायता प्रदान गरेको बताए।
