पूर्वअर्थमन्त्री डा रामशरण महतले नेपालमा वित्तीय संघीयता चुनौतिपूर्ण रहेको बताएका छन्।
काठमाडौंमा बिहिबारदेखि शुरु भएको साउथ एशिया नेटवर्क अफ इकोनोमिक रिसर्च इन्टिच्यूट(सानेई) को १५ वार्षिक सम्मेलनमा विशेष वक्ताको रुपमा बोल्दै महतले संविधान कार्यान्वयन गर्नका लागि तीन तहको सरकार आएको हुँदा उनीहरुको क्षमता अभिवृद्धि गर्न तल्लो तहदेखि नै लगानी गर्नुपर्ने बताए ।
‘संवैधानिक तथा प्रशासनिक संरचना परिवर्तनको लागत आगामी चार वर्षसम्म कुल ग्राहस्थ उत्पादनको ३ देखि ४ प्रतिशतसम्म लाग्नेछ,’ उनले भने ।
तीब्रगतिको आर्थिक बृद्धिका लागि थुप्ररै चु्नौति रहेको बताउँदै महतले बढीभन्दा बढी लगानी गर्नुपर्ने सुझाए। रेमिट्यान्स संकुचित हुँदै गएकोले चालु खातामा चाप देखिएकोले उत्पादन बढाउनुको विकल्प नरहेको उनको भनाइ छ।
तर रेमिट्यान्स बढेपनि आर्थिक विकासका लागि लगानी पहिलो सर्त भएको महतले बताए।
‘यसअघि रेमिट्यान्सले भूक्तानी संतुलन कायम गर्न सहयोग गरेको भएपनि नेपालको आर्थिक वृद्धिलाई तिब्रगतिमा बढाउने हो भने आन्तरिक तथा बाह्य दूबै लगानी तत्काल बढाउन आवश्यक छ,’ पूर्वअर्थमन्त्री डा. महतले भने ।
उनले नेपाल जस्तो मुलुकमा संघियता आर्थिकरुपमा संघियता कार्यान्वयन गर्नु चुनौतीपूर्ण भएको बताए । डा. महतले उदारीकरणको आफुसँधै पक्षपाती भएको भन्दै पूँजीवाद नआई कुनैपनि किसिमको समाजबाद नआउने दाबी गरे ।
‘ठूलो बजारमा धेरै लगानी आवश्यक हुन्छ, जसले धेरै राजस्व उठाउँछ र त्यो राजस्व समाजका विभिन्न क्षेत्रहरुमा लगानी गर्न सकिन्छ, यो नै नेपालको सत्यता हो,’ उनले भने ।
नेपाललाई पूर्णरुपमा विकाशशिल मुलुकमा स्तरोन्नती हुनका लागि अझै ४ देखि ५ वर्ष लाग्ने भन्दै डा महतले ग्रामीण क्षेत्रमा कामदार अभाव भएको हुँदा वैदेशिक रोजगारीलाई प्रबद्र्धन नगर्ने स्पष्ट पारे ।

कार्यक्रममा ग्लोबल डेभलपमेन्ट नेटवर्कका अध्यक्ष पियरे ज्याक्वेटले विकासोन्मुख मुलुकहरुमा कर नीति र सुधारको प्रक्रृयालाई प्राविधिकरुपमा मात्र हेर्न नहुने बताए ।
‘कर सुधारको मुख्य तत्व भनेको राजनैतिक प्रतिबद्धताको एजेण्डाहरुमा त्यसलाई समावेश गर्नु हो । यसलाई डिजाइन गर्ने र लागू गर्नुपर्दछ,’ ग्लोबल डेभलपमेन्ट नेटवर्कका अध्यक्ष पियरे ज्याक्वेटले भने ।
उनले विकासोन्मुख मुलुकहरुमा कर प्रणाली धुमिलरुपमा रहनुमा कमजोर कर संकलन प्रशासन, अनौपचारिक अर्थतन्त्र, आम्दानी र कारोबारको हिसाब राख्न समस्या कारक रहेको बताए ।
सेनाईका संयोजक तथा इन्टिच्यूट फर इन्टिग्रेटेड डेभलपमेन्ट स्टडिजका कार्यकारी निर्देशक डा विष्णु देव पन्तले दक्षिण एशिया विश्वको तिब्र आर्थिक विकास भईरहेको अर्थतन्त्र मध्ये एक भएको हुँदा कर नीतिमा सुधारको अध्ययन र अनुसन्धान महत्वपूर्ण हुने बताए ।
दुई दिने सम्मेलन शुक्रबार समापन हुनेछ ।
