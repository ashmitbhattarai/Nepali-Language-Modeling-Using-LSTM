भीमदत्त नगरपालिका–९ मटेनास्थित चुरे क्षेत्रमा पर्ने ताराकोटमा पाँच तले भ्यू–टावर निर्माण हुने भएको छ ।
चालू आर्थिक वर्षमै भ्यू–टावर निर्माण गर्ने योजनाकासाथ नगरपालिकाले परामर्शदाता नियुक्त गरी यसको सम्भाव्यता अध्ययन गराएको थियो । उक्त अध्ययन प्रतिवेदन कार्यालयलाई बुझाइसकेको नगरपालिकाका इञ्जिनियर हिमालय सिंह ऐरले बताए।
पाँचतले भ्यू–टावर निर्माणका लागि एक करोड ६८ लाख रुपैयाँ खर्च हुने अनुमान गरिएको छ। बजेट बढी भएकाले संशोधनका लागि परामर्शदातालाई आग्रह गरिएको छ ।
धार्मिक पर्यटकीय क्षेत्र झिलमिला तालसम्म सडक कालोपत्र पुग्ने भएपछि दर्शनार्थी र पर्यटकलाई दृष्यावलोकनका लागि भ्यू–टावर बनाउन लागिएको हो।
सघन सहरी विकास कार्यक्रमअन्तर्गत मटेनाबाट ताराकोटसम्मको सडकलाई कालोपत्रे बनाउन थालिएको छ। मटेनाबाट ताराकोट साढे नौ किलोमिटर छ। तीमध्ये पहिलो चरणमा मटेनाबाट ताराकोट नजिक सुगर खालीसम्मको पाँच किलोमिटर सडक कालोपत्र गर्न लागिएको हो।
इञ्जिनियर ऐरका अनुसार पाँच तले भ्यू–टावरसहित शौचालय निर्माण हुने परामर्शदाताको प्रतिवेदनमा उल्लेख छ। ताराकोटबाट तालसम्म पुग्न ४०० मिटर हिँड्नु पर्नेछ। ताराकोटबाट तालसम्म पुग्न सिंढीहरू निर्माण गरिने छन्।
भीमदत्त नगरपालिकाका नगरप्रमुख सुरेन्द्र विष्टले ब्रह्मदेवदेखि रौटेलासम्म धार्मिक पर्यटकीय क्षेत्रको विकासका लागि पूर्वाधार निर्माणलाई प्राथमिकता दिएका हुन्।
राटेलादेखि ब्रह्मदेवसम्म जैविक धार्मिक पर्यटकीय मार्ग निर्माण गरी झिलमिला, ब्रह्मदेव, भम्केनीधाम, विष्णु मन्दिर साकेत धाम र रौटेलाको विकास गर्ने लक्ष्य राखेर पूर्वाधार निर्माणका कार्य गरिएका छन्।रासस
