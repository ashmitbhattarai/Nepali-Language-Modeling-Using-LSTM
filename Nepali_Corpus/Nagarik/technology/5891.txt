मेजु कम्पनी नेपालमा
काठमाडौं- दुईवटा स्मार्टफोन सार्वजनिक गर्दै चीनको विश्व चर्चित कम्पनी मेजु टेक्नोलोजी नेपालमा प्रवेश गरेको छ। युवी क्युटी प्रालिलाई नेपालको आधिकारिक बिक्रेता बनाउँदै कम्पनीले सोमबार आफ्ना स्मार्टफोन सार्वजनिक गरेको हो।
सोमबार विशेष कार्यक्रमबीच कम्पनीले मेजु एम ३ नोट र मेजु एम ३ एस सार्वजनिक गरेको छ। मेजु टेक्नोलोजीका साउथ एसियाका मार्केटिङ प्रमुख लिआन जाङले आफ्ना दुई उत्पादन सार्वजनिक गरे। स्मोर्ट फोन प्रयोगकर्ताका लागि शक्तिशाली ओएस र आकर्षक बनावट सहितको एम ३ नोट र एम ३ एस राम्रो विकल्प हुन सक्ने उनले बताए।
एम ३ नोटको बजार मूल्य २४ हजार ९ सय ९५ र एम ३ एसको मूल्य २१ हजार ४ सय ९५ रुपैयाँ रहेको कम्पनीले जानकारी गरायो।
एउटै बटनले होम की अपरेसन, ब्याक की अपरेसन, फिंगरप्रिन्ट अपरेसन लगायत काम एकैपटक गर्न सकिने एम ३ नोटको विशेषता रहेको कार्यक्रममा जानकारी गराइयो। कम्पनीका अनुसार फिंगरप्रिन्ट सेन्सरको माध्यमबाट मेजु एम ३ नोटले ०.२ सेकेन्डमै प्रयोगकर्ताको पहिचान गर्न सक्छ।
मेजु एम ३ नोटमा १३ मेगा पिक्सेल रियर क्यामरा र ५ मेगा पिक्सेलको फ्रन्ट क्यामरा रहेको छ। ५ इन्च हाइ–डेफिनेसन स्त्रि्कन भएको मेजु एम ३ एस पूरै मेटलबाट बनेको छ जुन फोन ग्रे, सिल्भर र गोल्डेन कलरमा उपलब्ध रहेको छ। यसमा १३ मेगापिक्सल रियर क्यामरा सहित ५ मेगा मेगापिक्सेलको फ्रन्ट क्यामरा रहेको छ।
'मेजुका स्मार्टफोन रिजनेबल र प्रविधियुक्त'
लिआन जाङ, साउथ एसिया मार्केटिङ प्रमुख, मेजु टेक्नोलोजी
मेजु चीनको स्मार्टफोन उत्पादनमा उत्कृष्ट १० ब्रान्डमा पर्छ। सन् २००३ मा स्थापित चीनको जुहाईमा मुख्य कार्यलय रहेको कम्पनीले सन् २००८ मा स्मार्टफोनको बजार नेपालमा विस्तार गरेको अवसरमा नागरिकका सन्तोष न्यौपानेले मेजु टेक्नोलोजीका साउथ एसियाका मार्केटिङ प्रमुख लिआन जाङसँग गरेको छोटो कुराकानी :  
मेजु नेपालका उपभोक्ताका लागि नयाँ ब्रान्ड हो। यस ब्रान्डका बारेमा केही बताइदिनुस् न!
हामी चीनमा उत्कृष्ट ५ स्मार्टफोन उत्पादन गर्ने कम्पनीमा पर्छौं। मेजुसँग उत्कृष्ट स्मार्टफोन छन्। नेपालको बजारमा हामीले हाम्रो उत्कृष्ट उत्पादन प्रस्तुत गर्न चाहन्छौं। यसैकारण हामी नेपाली बजारमा आएका हौं।
नेपाली बजारमा यसअघि नै थुप्रै चर्चित ब्रान्डका स्मार्टफोन छन्। यो अवस्थामा तपाईंहरूको कस्तो रणनीति रहने छ?
पहिलोपटक हामीले एम ३ नोट र एम ३ एसलाई नेपाली बजारमा ल्याएका छौं। पहिला हामी यी उत्पादनबारे उपभोक्ताको प्रतिक्रिया लिनेछौं। बिस्तारै हाम्रो सेवा विस्तार गर्दै जानेछौं। बिक्रीपछिको सेवालाई पनि महत्व दिनेछौं।
स्मार्टफोनमा धेरै किसिमका समस्या आउँछन्। ती समस्या समाधान गर्न बिक्रीपछिको सेवालाई कसरी लिनुभएको छ?
हामीले अर्को महिना काठमाडौंको सिटी सेन्टरमा सर्भिस सेन्टर खोल्दैछौं। बिस्तारै नेपालभर सर्भिस सेन्टर विस्तार गर्ने योजना छ। मेरो विचारमा यी सर्भिस सेन्टरले उपभोक्तालाई पर्ने समस्या समाधान गर्नेछन्।
नेपालका उपभोक्ता तुलनात्मक रुपमा मध्यमस्तरका फोन उपभोग गर्न सक्छन्। तपाईंले ल्याउने फोन नेपाली उपभोक्ताका लागि किन्न सक्ने मूल्यमा छन्?
मेरो विचारमा यहाँका उपभोक्ताका लागि हाम्रा फोन रिजनेबल छन् किनभने हाम्रा फोन प्रविधियुक्त छन्। साथै हामीले उपभोक्ताको प्रतिक्रिया पनि लिनेछौं त्यसपछि केही परिवर्तन पनि हुनसक्छ।
मेजुसँग अहिले कति उत्पादन छन्?
अहिले हामीसँग तीनवटा फरक–फरक सिरिज छन्। प्रत्येक सिरिजमा विभिन्न उत्पादन छन्। यी उत्पादन देश अनुसार फरक–फरक छन्। माग अनुसार पनि उत्पादन हुन्छन् किनभने क्षेत्रअनुसार फरक चाहना हुन्छ। 
नेपाली उपभोक्ताका लागि तपाईंको केही सन्देश छ?
हामीले नेपालमा अरु धेरै उत्पादन ल्याउनेछौं। हाम्रो कम्पनीले स्मार्टफोनमात्र उत्पादन गर्दैन। यसका साथै अन्य स्मार्ट डिभाइस पनि उत्पादन गर्छौं। यी डिभाइस नेपालका लागि उपयुक्त हुन सक्छन्। यो राम्रो सुरुआत भएको छ। हामीले नेपालमा हाम्रा उत्पादन ल्याएका छौं।
