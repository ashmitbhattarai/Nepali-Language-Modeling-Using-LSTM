काठमाडौँ–स्मार्टफोन प्रयोगकर्ताहरूका लागि सबैभन्दा ठूलो तनावको कारण ब्याट्री बन्न पुगेको छ । निकै जरुरी परेका बेला स्मार्टफोनको ब्याट्री सकिन्छ । त्यसैले चार्जर र पावर बैंकसँगै लिएर हिँड्नु बाध्यता बनेको छ, स्मार्टफोन प्रयोगकर्ताहरूको ।
तर, यो नै समस्याको समाधान भने होइन । समाधान के हुन सक्छ त? आउनुस् एन्ड्रोइड स्मार्टफोनको ब्याट्री टिकाउने टिप्सबारे जानौँः
–स्मार्टफोनको ब्याट्रीको चार्ज धेरै नरित्याउनुहोस् । ब्याट्री ४० प्रतिशतमा झरेपछि चार्ज गर्नुहोस् । तर, हरेक तीन महिनामा भने मोबाइलको ब्याट्री चार्जरलाई पूरै रित्याउनुहोस् अनि मात्र चार्ज गर्नुहोस् । यसो गर्दा ब्याट्रीको चार्जिङ क्षमता बढ्ने ब्याट्री युनिभर्सिटी ब्लगमा दाबी गरिएको छ ।
–मोबाइलको कल घण्टी खुला गर्नुहोस् । भाइब्रेसन एक्टिभेट गर्दा त्यसले ब्याट्रीको चार्ज बढी खपत गर्छ ।
–तपाईंको स्मार्टफोनमा कुन एपले बढी ब्याट्री खपत गरिरहेको छ थाहा पाउनुहोस् । उक्त एप खासै कामको छैन भने अनइस्टल गर्नु ठीक हुन्छ । कुन एपले बढी ब्याट्री खपत गरेको छ जान्नका लागि स्मार्टफोनको सेटिङमा गएर चेक गर्न सक्नुहुन्छ ।
–मोबाइलको नेटवर्क सिग्नल कम छ र स्मार्टफोनले लगातार नेटवर्क सर्च गरिरहनुपर्छ भने त्यसबेला निकै धेरै ब्याट्री खपत हुन्छ । त्यसैले खास गरी यात्राका दौरान यस्तो हुने भएकाले मोबाइलमा एयरप्लेन मोड एक्टिभेट गर्नुहोस् । जसका कारण स्मार्टफोनले नेटवर्क खोज्नमा ऊर्जा खर्च गर्नुपर्दैन । मोबाइल नेटवर्क कम भएको बेला डाटाभन्दा वाइफाइको प्रयोग गर्दा ब्याट्री बढी खप्छ ।
–होमस्क्रिनबाट अनावश्यक एप हटाउनुहोस् । धेरै एन्ड्रोइड एपहरूलाई होमस्क्रिनमा राखिन्छ । स्मार्टफोनको स्क्रिन अनलक गर्नेबित्तिकै त्यस्ता एप सीधै प्रयोग गर्न सकियोस् भन्नका लागि यसो गरिन्छ । तर, यसरी होमस्क्रिनमा राखिएका एप लगातार अपडेट हुने भएकाले बढी डाटा र ब्याट्री खपत गर्छन् । त्यसैले होमस्क्रिनबाट त्यस्ता एपको विज्याट हटाउनुहोस् । त्यसका लागि उक्त एपको आइकनमा थिच्नुहोस् । त्यहाँ ट्रयास आइकन देखापर्छ । एपको विज्याटलाई ड्रयाग गरी सोही ट्रयासमा लगेर हाल्नुहोस् ।
