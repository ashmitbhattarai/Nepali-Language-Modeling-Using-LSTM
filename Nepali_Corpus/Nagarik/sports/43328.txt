कोलकत्ता – इन्डियन प्रिमियर लिग (आइपिएल) क्रिकेट अन्तर्गत गएराति सम्पन्न खेलमा विराट कोहलीको रोयल च्यालेन्जर्सलाई दिनेश कार्तिकको कोलकाता नाइट राइडर्सले ४ विकेटले स्तब्ध पारेको छ।
कोलकाताको घरेलु मैदान इडेन गार्डेनमा भएको खेलमा टस हारेर ब्याटिङ गरेको  बेङ्लोरले २० ओभरमा ७ विकेट गुमाउँदै १ सय ७६ रन बनाएको थियो।
बेङ्लोरका लागि एवी डि भिलियर्सले सर्वाधिक ४४ बनाएका थिए। उनले २३ बलमा १ चौंका र ५ छक्का प्रहार गरे। ब्रेन्डन म्याकुलमले २७ बलमा ६ चौंका र २ छक्काको मद्दतमा ४३ रनको योगदान दिएका थिए। त्यस्तै मन्दिप सिंहले १८ बलमा ३७ र कप्तान विराट कोहलीले ३३ बलमा ३१ रन बनाउनु बाहेक अन्यले राम्रो प्रदर्शन गर्न सकेनन्।
बलिङतर्फ कोलकत्ताका विनय कुमार र नितिश रानाले २–२ तथा पिउस चावला, सुनिल नारायन र मिचेल जोनसनले एक–एक विकेट लिए।  
जवाफमा १ सय ७७ रनको लक्ष्य कोलकत्ताले खेल सकिन ७ बल अघि ६ विकेटको क्षतिमा भेट्टायो। घरेलु दर्शकमाझ कोलकाताको जितमा म्यान अफ द म्याच सुनिल नारायनले विस्फोटक ब्याटिङ गर्ने क्रममा १९ बलमा ४ चौंका र ५ छक्काको सहायतामा सर्वाधिक ५० बनाए। त्यस्तै कप्तान दिनेश कार्तिकले २९ बलमा नटआउट ३५ र नितेश रानाले २५ बलमा ३४ रनको योगदान दिए।
बलिङतर्फ बेङलोरका लागि क्रिस ओक्सले ४ ओभरमा ३६ रन दिएर ३ तथा उमेश यादवले ४ ओभरमा २७ रन दिएर २ विकेट दिएपनि टोलीलाई जिताउन सकेनन्। त्यस्तै वासिङटन सुन्दरले पनि एक विकेट लिए।
यसअघि हिजो सम्पन्न पहिलो खेलमा डिल्ली डेयर डेभिल्सलाई पराजित गर्दै किंग्स इलाभेन पञ्जावले आइपिएलमा विजयी सुरुवात गरेको छ।
