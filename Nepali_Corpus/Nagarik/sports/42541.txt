लन्डन – स्ट्राइइकर पिरे इमेरिक औबामेयाङको दुई गोलमा आर्सनलले आइतबार स्टोक सिटीलाई ३–० ले पराजित गरेको छ।
इङ्लिस प्रिमियर लिगअन्तर्गत घरेलु मैदान इत्तिहाद रंगशालामा सम्पन्न खेलको ७५औं मिनेटमा ओैबामेयाङले पेनाल्टीमा गरेको गोलमा आर्सनलले अग्रता लिएको थियो।
खेल सकिन ४ मिनेट बाकी हुँदा थप दुई गोल गर्दै आर्सनलले सहज जित पक्का गरेको हो। ८६औं मिनेटमा औबामेयाङले गोल गर्दै आर्सनलको अग्रता दोब्बर पारेका थिए। त्यसको तीन मिनेटपछि अलेक्जेन्डर लाकाजेट्ले पेनाल्टीमा गोल गर्दै आर्सनलको जित सुनिश्चित गरे।
यस जितपछि ३१ खेलमा ५१ अंक जोडेको आर्सनल छैटौं स्थानमा यथावत् छ। समान खेलमा ८४ अंक जोडेको सिटी शीर्ष स्थानमा छ। जुन दोस्रो स्थानको म्यानचेस्टर युनाइटेडभन्दा १६ अंक बढी हो । त्यस्तै ६६ अंक जोडेको लिभरपुल तेस्रो, ६१ अंकका साथ टोटेनह्याम चौथो र ५६ अंकका साथ चेल्सी पाँचौं स्थानमा छन्। ४० अंक जोडेको एभर्टन नवौं स्थानमा छ।
यता म्यानचेस्टर सिटीका प्रशिक्षक पेप ग्वार्डिओलाले इङ्लिस प्रिमियर लिगको उपाधि भिœयाउन एक जित मात्र टाढा भए पनि आफ्नो ध्यान बुधबार लिभरपुलविरुद्ध हुने च्याम्पियन्स लिग क्वार्टरफाइन पहिलो लेगमा केन्द्रित भएको दाबी गरेका छन्।
सिटीले शनिबार सम्पन्न खेलमा एभर्टनमाथि ३–१ को विजयी नतिजा निकालेको थियो। सिटीको जितमा लोरी सेन, ग्याब्र्रियल जिसस र रहिम स्टर्लिङले समान एक गोल गरे । एभर्टनका यानिक बोलासेले सान्त्वना गोल गरे।
अर्काे साता घरेलु मैदान इत्तिहाद रंगशालामा हुने म्यानचेस्टर डर्बीमा म्यानचेस्टर युनाइटेडलाई पराजित गरेमा ६ खेल अगावै सिटीको प्रिमियर लिग उपाधि पक्का हुनेछ।
‘आजको जितपछि सबै जना युनाइटेडविरुद्धको खेलका बारे कुरा गरिरहेका छन् तर हाम्रो ध्यान अहिले लिभरपुलविरुद्धको खेलमा मात्र केन्द्रित छ,’ ग्वार्डिओलाले भने, ‘हामी यसअघि नै प्रिमियर लिगको उपाधि नजिक पुगेका थियौं। यो जितले त्यो निकटता थप बढाएको छ । यो सुखद क्षण हो।’
‘उपाधिबाट हामी एक जित मात्र टाढा छौं। क्लब  समर्थकका लागि यो सुखद खबर हो,’ ग्वार्डिओलाले थपे, ‘उक्त खेलको नतिजा आफ्नो पक्षमा पार्न नसके पनि उपाधिका लागि हामीसँग थप ६ अवसर हुनेछन्। तर च्याम्पियन्स लिगको अन्तिम ४ मा स्थान पक्का गर्न हामीसँग दुईवटा मात्र अवसर छन्, पहिलो र दोस्रो लेग। पहिलो लेगमा हात पार्ने नतिजाले महत्वपूर्ण हुन्छ। त्यसैले हामी बुधबार एन्फिल्डमा लिभरपुलविरुद्धको खेलमा सुखद नतिजा ल्याउन केन्द्रित छौं।’
एभर्टनको घरेलु मैदान गुडसनपार्कमा सम्पन्न खेलको चौथो मिनेटमा सेनले गरेको गोलमा सिटीले अग्रता लिएको थियो। त्यसको ८ मिनेटपछि नै जिससले गोल गर्दै सिटीको अग्रता  दोब्बर पारेका थिए। ३७औं मिनेटमा स्टर्लिङले गोल गर्दै सिटीको अग्रता ३–० मा पु-याएका थिए।
खेल सकिन २७ मिनेट बाँकी हुँदा बोलासेले गोल गर्दै एभर्टनलाई खेलमा फर्काउने प्रयास गरे पनि त्यो पर्याप्त भएन। सिटी मार्च १२ मा स्टोक सिटीमाथि २–० को जित हात पारेपछि पहिलो पटक मैदान उत्रिएको थियो।
‘हामीले एक साथ नखेलेको धेरै भएको थियो,’ ग्वार्डिओलाले भने, ‘म लिभरपुलविरुद्धको खेलमा पहिलो रोजाइका ८ वा ९ खेलाडी मात्र मैदान उतार्न चाहन्नँ । टोलीले लय गुमाउनु भएन। त्यसैले मैले आज कुनै पनि खेलाडीलाई विश्राम नदिई बलियो टोली उतारेको हुँ। चार साताको विश्रामपछि हात पारेको यो जितले टोली अझै उत्कृष्ट लयमा छ भन्ने प्रमाणित ग-यो।’ ‘उपाधिबाट हामी एक जित मात्र टाढा छौं। क्लब  समर्थकका लागि यो सुखद खबर हो।’
