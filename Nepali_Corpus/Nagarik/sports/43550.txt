काठमाडौं – टिप टप मारवाडी प्रिमियर लिग क्रिकेटमा मंगलबार ग्रान्ड एकेडेमी र टिपटप–११ ले आआफ्नो खेल जितेका छन्।
कीर्तिपुरस्थित त्रिभुवन विश्वविद्यालयको मैदानमा मंगलबार भएको लिग चरणको खेलमा ग्रान्ड एकेडेमी राइडर्सले वन मिक्स–११ लाई ७ विकेटले पराजित गर्दा अर्को खेलमा टिपटप–११ ले शिखर प्लाई किङ्सलाई ९ विकेटको फराकिलो अन्तरले पराजित गरेको हो।
टस जितेर पहिला ब्याटिङ गरेको वन मिक्स–११ ले १९.५ ओभरमा सबै विकेट गुमाएर दिएको १ सय २९ रनको लक्ष्य ग्रान्डले ५ ओभर अगावै ३ विकेटको क्षतिमा पूरा गर्यो । ग्रान्डको जितमा ओपनर अनिस अग्रवाल एक्लैले ६४ रन योगदान गर्दै जित निश्चित बनाएका थिए।
यस्तै, मंगलबार नै भएको अर्को खेलमा टस हारेर पहिला ब्याटिङको निम्तो पाएको शिखर प्लाइले १४.३ ओभरमा सबै विकेट गुमाएर दिएको ५५ रनको लक्ष्य पछ्याउने क्रममा टिपटपले ६.१ ओभरमा १ विकेट गुमाएर भेटायो । टिपटपको जितमा ओपनर अमोल शर्मा र अश्चल चौधरीले क्रमशः २५ र २४ रन जोड्दै टोलीलाई जित दिलाएका थिए।
