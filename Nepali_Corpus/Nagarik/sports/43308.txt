काठमाडौं – डिएभी र आरएसके लायन्सले टिपटप मारवाडी प्रिमियर लिग क्रिकेट प्रतियोगितामा सोमबार जित हात पारेका छन्।
कीर्तिपुरस्थित त्रिभुवन विश्वविद्यालयको मैदानमा डिएभीले हाम्रो किचन प्यान्थरलाई १७ तथा आरएसके लायन्सले ग्रान्ड एकेडेमी राइडर्सलाई २९ रनले पराजित गरेका हुन्।
डिएभीले टस जितेर पहिला ब्याटिङ गर्दै निर्धारित २० ओभरको समाप्तिमा ८ विकेट गुमाउँदै दिएको १ सय ५३ रनको लक्ष्य पछ्याउने क्रममा हाम्रो किचन प्यान्थरले २० ओभरको समाप्तिमा सबै विकेट गुमाएर मात्र १ सय ३५ रन बनाउन सक्यो।
प्यान्थरका लागि ओपनर शुभम् अग्रवालले सबैभन्दा धेरै ७० रन बनाए पनि त्यो जितका लागि पर्याप्त भएन । यस्तै, अंश अग्रवाल र अभिषेक अग्रवालले क्रमसः १७ र १२ रन जोड्नुबाहेक अन्य ब्याट्सम्यानले दोहोरो अंक जोड्न सकेनन् । बलिङतर्फ डिएभीका प्रशान्त यादव र पुरेन्दु घोसले समान ३ विकेट लिए।
यसअघि टस जितेर पहिला ब्याटिङ गरेको डिएभीले निर्धारित २० ओभरमा ८ विकेट गुमाएर १ सय ५२  रन जोड्न सफल भएको थियो । डिएभीका लागि आशुतोष घैयारिया र पुरेन्दु घोसले समान ४६ रन जोडे भने जनार्दन शर्माले २६ रनको योगदान गरेका थिए । बलिङतर्फ प्यान्थरका शुभम् अग्रवालले सर्वाधिक ३ विकेट लिए।
यस्तै, सोमबार आरएसको लायन्सले निर्धारित २० ओभर खेल्दै ६ विकेटको क्षतिमा १ सय ८८ रनको योगफल बनाएको थियो । १ सय ८९ रनको लक्ष्य लिएर आएको ग्रान्ड एकेडेमी राइडर्स निर्धारित २० ओभरमा ५ विकेट गुमाउँदै १ सय ५९ रनमा सीमित भयो । खेलमा गौरव सेठिया र सुधीर चौधरीले अर्धशतकीय इनिङ खेले पनि ग्रान्डलाई जिताउन सकेनन् । गौरव र सुधीरले क्रमश ५४ र ५७ रनको योगदान गरेका थिए।
यस्तै, गौरव कटुवाल १२ रनमा अविजित रही अन्य ब्याट्सम्यानले दोहोरो अंकमा रन जोड्न नसक्दा टोली पराजय भोग्न बाध्य भयो । बलिङतर्फ आरएसकेका मुकेश जैन, अक्षय कोजारी र नवीन जैनले समान १÷१ विकेट लिए।
यसअघि टस जितेर पहिलो ब्याटिङ गरेको आरएसकेले निर्धारित २० ओभरको समाप्तिमा ६ विकेट गुमाउँदै १ सय ८८ रन जोड्न सफल भएको थियो।
खेलमा आरएसकेका लागि अक्षय कोजारीले ४२ बल  खेल्दै २ छक्का र ८ चौकाको मद्दतमा सर्वाधिक ६५ रनको योगदान गरेका थिए । यस्तै, अभिषेक बस्नेतले ३८  रन जोड्दा ऋषभ सेठियाले ३५ रनको योगदान गरे । बलिङतर्फ भने गौरव सेठियाले ३ तथा बिक्की सिंघाइ र गौरव कटुवालले समान १÷१ विकेट लिए।
प्रतियोगितामा बिवन–११ र फाइटर्स तथा टिपटप–११ र बालकुमार क्रिकेट क्लबबीच खेल हुनेछ।
सहभागी १० टिमलाई दुई समूहमा विभाजन गरी लिग कम नकआउट प्रणालीमा आयोजना गरिएको प्रतियोगिताका शीर्ष दुई टोली सेमिफाइनललाई छानिनेछन्।
