काठमाडौं – पहिलो आइएमई जेटिआई ग्रान्ड जुनियर ओपन लन टेनिस प्रतियोगिता हुने भएको छ। आइएमई फाउन्डेसनको आयोजना, अल नेपाल लन टेनिस एसोसिएसन (एएनएलटिए) को सहयोग र जुनियर टेनिस इनिसिएसनको (जेटिआई) संयोजनमा जेठ ६ देखि १२ गतेसम्म उक्त प्रतियोगिता हुने भएको हो।
टेनिस खेलको दिगो विकासमा सहयोग पु¥याउने उद्देश्यका साथ उक्त प्रतियोगिता आयोजना गरिएको आइएमईले जनाएको छ। नाउलिङ स्पोर्टस भिल्ला र मन्डिखाटार टेनिस क्लबमा आठ, नौ, दस, बाह्र र चौध वर्षमुनिका बालबालिकाका लागि उक्त प्रतियोगिता आयोजना हुने आइएमईद्वारा जारी विज्ञप्तिमा उल्लेख छ।
विभिन्न उमेर समूहका प्रतिस्पर्धीमध्येबाट पहिलो, दोस्रो र तेस्रो हुनेलाई पुरस्कारको व्यवस्था गरिएको छ। खेलाडीले नाउलिङ स्पोर्टस भिल्ला सुन्दरबस्ती भंगाल र मन्डिखाटार टेनिस क्लबका अतिरिक्त अल नेपाल लन टेनिस एसोसिएसन सातदोबाटोमा जेठ २ गतेभित्र नाम दर्ता गरिसक्नुपर्ने आइएमईले जनाएको छ।
