काठमाडौं – नेपाली खेलकुदको वर्तमानमा सबैभन्दा बढी चहलपहल कुनै खेलको छ भने त्यो भलिबल नै हो । गत वर्ष नेपाल सरकारले राष्ट्रिय खेलको मान्यता दिएपछि भलिबलको गतिविधि अझै चुलियो।
वितेको वर्ष भलिबलको पुरुषतर्फ राष्ट्रिय स्तरमा भएका प्रतियागिताहरुमा त्रिभुवन आर्मीको बर्चस्व रहयो । भलिबल टिम खेल हो । टिमले खेल्नुपर्छ । तर टिम खेलमा पनि कहिलेकाँकी कुनै खेलाडीको भूमिका विशेष हुने गर्छ । अथवा उसको अनुपस्थिती अकल्पनीय हुन सक्छ।
नेपाली सेनाको विभागीय टोलीलाई निरन्तर उपाधि जिताउन स्पकाइर मानबहादुर श्रेष्ठको त्यस्तै अपरिहार्य भूमिका रह्यो । पछिल्लो समय कप्तानी सम्हालेपछि खेलेका तीन प्रतियोगितामा मानबहादुरले आर्मीलाई उपाधि जिताए । राष्ट्रिय खेलकुद परिषद्ले आयोजना गरेको च्याम्पियनसिपमा आर्मीले उपाधि जित्दा मानबहादुर सर्वोत्कृष्ट खेलाडी घोषित भए । वर्षको अन्तिममा एनभिए राष्ट्रिय भलिबल प्रतियोगिताको उपाधि उचाल्दा पनि मानबहादुर नै उत्कृष्ट खेलाडी बने । नेपाली सेनाकै आयोजनामा सम्पन्न प्रधान सेनापति कपको उपाधि रक्षा गर्दा पनि उत्कृष्ट स्पकाइकर मानबहादुर घोषित भए।
राष्ट्रिय टोलीका महत्वपूर्ण सदस्य मानबहादुरले अन्तर्राष्ट्रिय प्रतियोगितामा पनि आफूलाई अब्बल साबित गरेका छन् । ३४ वर्षपछि नेपाली भलिबल टोलीले गत माघमा हङकङविरुद्ध मैत्रीपूर्ण खेल खेल्यो । हङकङमै २ मैत्रिपूर्ण खेल खेल्दा नेपालले दुवैमा जित हासिल गर्यो। हङकङ भ्रमणमा नेपालले जित्दा मानबहादुर नायक बने । मकाउ, बंगलादेश र डेनमार्कको भिलवोभा क्लबविरुद्ध खेल्दा पनि मानबहादुरले प्रमूख स्पाइकरको रुपमा महत्वपूर्ण भुमिका निर्वाह गरे।
नवलपरासीबाट भलिबल करियर सुरु गरेका मानबहादुरले जुनियर स्तरबाट निखारिँदै विभागीय टोलीको कप्तान बन्दासम्म थुपै्र प्रशंसक बटुल्न भ्याइसकेका छन् । विपक्षीको कोर्टमा बल खसालेपछि खुशी मनाउँदा गर्ने उनको हाउभाउ अन्य खेलाडीको भन्दा फरकक छ । त्यही हाउभाउले पनि दर्शकलाई जुरुक्कै बनाइदिन्छ।
वर्षै भरी चर्चाको शिखरमा रहेका मानबहादुरले भलिबल खेलेरै जीवनयापन गर्न सकिन्छ भनेर उदहारण पेश गरेका छन् । मैदानभित्र प्रभावशाली प्रदर्शन गरेका कारण समर्थकको मन जितेका मानबहादुर अहिले समर्थकबाटको बलियो साथको अपेक्षामा छन् । चौतर्फी चर्चाबीच मानबहादुर पल्सर स्पोर्टस अवार्डको पिपल्स च्वाइस अवार्डको मनोनयनमा परेका छन्।
खेलकौशलले चर्चित बनेका उनलाई यो अवार्ड लोकप्रियता मापन गर्ने माध्ययम पनि बन्नेछ । नेपालकै प्रतिष्ठित खेलकुद अवार्ड समारोहमा मानबहादुर राष्ट्रिय खेलको प्रतिनिधित्व पनि गरिरहेका छन् । उनीसंगै क्रिकेटका सन्दीप लामिछाने, टेबल टेनिस खेलाडी स्यान्टुु श्रेष्ठ, गल्फकी प्रतिमा शेर्पा र फुटबलर किरण चेम्जोङ पनि प्रतिस्पर्धामा छन्।
