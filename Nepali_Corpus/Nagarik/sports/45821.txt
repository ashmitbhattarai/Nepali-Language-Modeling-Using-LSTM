मड्रिड – युरोपा लिगको अन्तिम चारबाट बाहिरिएपछि २२ वर्षको लन्डन बसाइ सुखद रूपमा टुंग्याउने आर्सनल प्रशिक्षक आर्सेन वेंगरको सपना पूरा नहुने भएको छ।
स्पेन भ्रमणमा निस्किएको आर्सनलले बिहीबार एट्लेटिको मड्रिडलाई १–० तथा समग्रमा २–१ को नतिजा सुम्पिएपछि बिदा हुँदाहुँदै क्लबलाई उपाधि जिताउने वेंगरको चाहना पूरा हुन पाएन।
वेंगरको २ सय ५०औं युरोपियन खेलमा स्पेनिस फरवार्ड डिएगो कोस्टा बाधक बने । पहिलो हाफ सकिनै लाग्दा कोस्टाले गरेको गोल नै एट्लेटिकोलाई युरोपा लिगको फाइनलमा पुर्याउन पर्याप्त बन्यो । समग्रमा २–१ को विजय हासिल गरेको एट्लेटिकोले घरेलु मैदानमा जितेको यो लगातार १२औं खेल हो।
‘टोलीको समग्र प्रदर्शनबाट म सन्तुष्ट छैन । म धेरै दुखी छ र धेरै निराश पनि,’ अर्सनलका प्रशिक्षक वेंगरले भने, ‘प्रतियोगिताबाटै बाहिरिँदाको क्षण धेरै कठिन हुन्छ । म धेरै धेरैधेरै दुखी छु । दुर्भाग्य, आजको खेल निकै कठोर रह्यो । कहिलेकाहीं सुखद पनि हुन्छ तर आजको रात निर्मम रह्यो।’
हारसँगै झन्डै दुई दशकपछि लन्डन बसाइ टुंग्याउन लागेका वेंगरले आर्सनलबाट तीन प्रिमियर लिग र सात एफए कपको उपाधि जिताए पनि युरोपिन प्रतियोगिताको उपाधि भने हात पार्न सकेनन् । इमिरेट्स रंगशालामा भएको पहिलो लेगमा एट्लेटिको मड्रिड १० खेलाडीमा सीमित हुँदा पनि १–१ को बराबरी खेलेकोमा प्रशिक्षक वेंगर पछुताएका छन् । उक्त खेलमा सिमे भसाल्जिकोले दशौं मिनेटमा दोस्रो पहेंलो कार्डको सामना गरेपछि भ्रमणकारी एट्लेटिकोले १० खेलाडीमा रहेर खेलको अन्त्य गरेको थियो।
‘दुई खेलमा हामीले थुप्रै अवसर पाएका थियौं तर त्यसको सदुपयोग हुन सकेन । हामी धेरै निराश छौं । पहिलो लेग बराबरी खेल्दा नै हामीले थुप्रै मौका गुमाइसेका थियौं,’ रेफ्रीको निर्णयप्रति असन्तुष्ट वेंगरले थपे, ‘आज गाबी (एट्लेटिकोका कप्तान) धेरै खुसी होलान् । उनीहरूले केही काउन्टर एट्याक विफल बनाए । उनीहरूले निकै खतरानक ट्याकल गरेका थिए । तर रेफ्रीले उनीहरुलाई कार्ड देखाएनन् । उनीहरूको रक्षापंक्तिले पनि राम्रो खेल्यो । डिएगो गोडिनले मात्र ५, ६ वटा गोल बचाए । आजको विजेता नै उपाधिको प्रबल दाबेदार हो । उनीहरूलाई फाइनलका लागि शुभकामना।’
लाउरेन्ट कोसेल्नी सुरुमै चोट लागेर मैदान बाहिरिए पनि बल पोजेसनमा आर्सनल राम्रो देखिएको  थियो । नयाँ रंगशालमा जनवरी यता गोल नखाएको एट्लेटिकोका डिएगो कोस्टाले गरेको एक मात्र गोल आर्सनललाई रोक्न काफी भयो । ‘आजको जस्तै नतिजाका लागि कोस्टा यहाँ फर्किएका हुन्,’ दर्शक दीर्घामा रहेर खेल हेरेका एट्लेटिकोका प्रशिक्षक डिएगो सिमोनीले भने, ‘सुरुबाट अन्त्यसम्मै अग्रता कायम राख्नु महत्वपूर्ण हो । हामीलाई आक्रामक फरवार्डको आवश्यकता थियो त्यो कोस्टाले पूरा गरे।’
