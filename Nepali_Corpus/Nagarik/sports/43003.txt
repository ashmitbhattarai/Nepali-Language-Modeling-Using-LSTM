काठमाडौं – भुवन नगरकोटीले रोयल नेपाल गल्फ क्लबमा लगातार दोस्रो दिन इभन पार ६८ खेल्दै सूर्य नेपाल काठमाडौं ओपनमा तेस्रो दिन बिहीबारसम्म अग्रता कायम राखेका छन्।
बिहीबार ५४ होलको खेल सकिँदा भुवन समग्रमा ३ अन्डर २ सय १ स्कोरका साथ अग्रस्थानमा रहँदा नेपाल नम्बर एक व्यावसायिक गल्फर शिवराम श्रेष्ठ १ ओभर २ सय ५ स्कोरका साथ दोस्रो स्थानमा छन् । शिवरामले बिहीबार इभन पार ६८ खेलेका थिए।
जयराम श्रेष्ठ (७२) र विकास अधिकारी (७४) समान ४ ओभर २ सय ८ स्कोरसहित संयुक्त रुपमा तेस्रो स्थानमा छन् । साबिक विजेता रामे मगर (६७) ५ ओभर २ सय ९ स्कोरसहित पाँचौं स्थानमा उक्लिँदा रवि खड्का (७३) ६ ओभर २ सय १० स्कोरका साथ छैटौं स्थानमा छन्।
यसैगरी दीपक थापा मगर (६९) ८ ओभर २ सय १२ स्कोरका साथ सातौं स्थानमा रहँदा सूर्यप्रसाद शर्मा (७१) ९ ओभर २ सय १३ स्कोरसहित आठौं स्थानमा छन् । भुवनकुमार रोक्का (७०) समग्रमा १० ओभर २ सय १४ स्कोरका साथ नवौं तथा रमेश नगरकोटी (७२) १३ ओभर २ सय १७ स्कोरसहित १०औं स्थानमा छन्।
एमेच्योरतर्फ बिहीबार ८ ओभर ७६ खेलेका टंकबहादुर कार्की समग्रमा १६ ओभर २ सय २० स्कोरका साथ अग्रस्थानमा कायम रहँदा सुवास घिसिङ १८ ओभर २ सय २२ स्कोरका साथ दोस्रो स्थानमा छन् । ३ पारको १७औं होलमा होल इन वान गरेका सुवासले बिहीबार ७ ओभर ७५ खेलेका थिए । त्यस्तै सुरेन्द्र फुयाल (७२) समग्रमा १९ ओभर २ सय २३ स्कोरका साथ तेस्रो स्थानमा छन्।
