लन्डन (एएफपी) – इङ्लिस प्रिमियर लिग विजेता म्यानचेस्टर सिटी आइतबार हडर्सफिल्डसँग गोलरहित बराबरीमा रोकिएको छ।
यस बराबरीपछि ३६ खेलमा ९४ अंक जोडेको सिटी शीर्ष स्थानमा यथावत् छ। जुन दोस्रो स्थानको म्यानचेस्टर युनाइटेडभन्दा १७ अंक बढी हो। ७२ अंक जोडेको लिभरपुल तेस्रो, ७१ अंक जोडेको टोटेनह्याम चौथो र ६८ अंकका साथ चेल्सी पाँचौं स्थानमा छन्।
यसअघि जेक लिभमोरको गोलमा वेस्ट ब्रोमले टोटेनह्यामलाई १–० ले स्तब्ध पार्दै इङ्लिस प्रिमियर लिगको रेलिगेसनबाट बाँच्ने झीनो सम्भावना कायम राखेको दिन शनिबार क्रिस्टल प्यालेसलाई २–१ को नतिजा सुम्पिएको स्टोक सिटी भने रेलिगेसनमा परेको छ।
खेल सकिन दुई मिनेट बाँकी हुँदा लिभमोरले गोल गर्दै ड्यानेर मोरको टोलीको रेलिगेसन संकट केही दिनका लागि टारेका थिए।
यस जितपछि ३७ खेलमा ३१ अंक जोडेको वेस्ट ब्रोम १९औं स्थानमा छ। जुन १७औं स्थानको साउथह्यामटन र १८औं स्थानको स्वान्सी सिटीभन्दा दुई अंक कम हो। यद्यपि साउथह्यामटन र स्वान्सीले लिगमा दुई खेल खेल्न बाँकी छ भने बेस्ट ब्रोमले मात्र एक खेल खेल्न बाँकी छ। ३० अंक जोडेको स्टोक अन्तिम स्थानमा छ।
वेस्ट ब्रोमले लिगको अन्तिम खेलमा अर्को आइतबार प्यालेसको सामना गर्दै छ। यसअघि स्वान्सी र साउथह्यामटन मंगलबार आमनेसामने हुनेछन्। उक्त खेल बराबरीमा रोकिएमा मात्र वेस्ट ब्रोमको रेलिगेसन टार्ने सम्भावना अर्काे सातासम्म लम्बिनेछ। अन्यथा वेस्ट ब्रोमको प्रिमियर लिगको हैसियत यसै साता गुम्नेछ।
‘पछिल्लो केही साता हामीले सुधारिएको प्रदर्शन गरे पनि रेलिगेसन संकट टार्न अन्य टोलीको नतिजा हाम्रो अनुकूल आउने कामना गर्नुपर्ने भएको छ,’ मोरले भने, ‘मंगलबार स्वान्सी र साउथह्यामटनबीचको खेलको नतिजाले हाम्रो प्रिमियर लिगको हैसियत रहिरहने वा गुम्ने भन्ने निर्धारिण गर्नेछ।’
यता प्यालेससँग पराजित भएसँगै स्टोक भने जारी सिजन प्रिमियर लिगको रेलिगसेनमा पर्ने पहिलो टोली बनेको छ।
४३औँ मिनेटमा जेर्डान साकिरीले गरेको गोलमा स्टोकले अग्रता लिएको थियो। ६८औं मिनेटमा जेम्स म्याकअर्थरसको गोलमा प्यालेस खेलमा फर्किएको थियो।
खेल सकिन ४ मिनेट बाँकी हुँदा प्याट्रिक भान अनहल्टले गोल गर्दै प्यालेसको जित पक्का गरेका थिए।
यसअघि शनिबारै सम्पन्न अर्को खेलमा साउथह्यामटनले एभर्टनसँग १–१ को बराबरी खेल्यो।
६३औं मिनेटमा नाथन रेडमन्डको गोलमा अग्रता लिएपनि इन्जुरी समयमा सम्हालिन नसक्दा साउथह्यामटन अंक बाँड्न बाध्य भएको थियो। इन्जुरी समयको छैटौं मिनेटमा टम डेभिसले गोल गर्र्दै एभर्टनलाई खेलमा फर्काएका थिए।
शनिबार सम्पन्न अन्य खेलमा वाट्फोर्डले न्युक्यासल युनाइटेडलाई २–१ ले पराजित गर्दा वेस्ट ह्यमले लेस्टर सिटीलाई २–० र बर्नमाउथले स्वान्सी सिटीलाई १–० ले पराजित गरे।
जेक लिभमोरको गोलमा वेस्ट ब्रोमले टोटेनह्यामलाई १–० ले स्तब्ध पार्दै इङ्लिस प्रिमियर लिगको रेलिगेसनबाट बाँच्ने झीनो सम्भावना कायम राखेको दिन शनिबार क्रिस्टल प्यालेसलाई २–१ को नतिजा सुम्पिएको स्टोक सिटी भने रेलिगेसनमा परेको छ।
