काठमाडौं – भारतीय इन्टरनेसनल मास्टर हर्ष बर्थाकोटीले काठमाडौंमा सम्पन्न भएको ओपन अन्तर्राष्ट्रिय जीएम बुद्धिचाल प्रतियोगिताको उपाधि जितेका छन्।
२४२४ रेटेड भारतीय इन्टरनेसनल मास्टर बर्थाकोटीले अन्तिम तथा नवौं चरणको खेलमा अजरबैजानका २५०४ रेटेड ग्रान्ड मास्टर अजर मिर्जोभसँग बराबरी खेल्दै ७.५ अंकका साथ उपाधि जितेका हुन्।
चैत २९ गतेदेखि सञ्चालन भएको प्रतियोगिताका विजेता बर्थाकोटीले नगद दुई लाख रुपैयाँ पुरस्कार हात पारे । पाँच दिनसम्म सञ्चालन भएको प्रतियोगितामा भारतीय खेलाडी हर्षले ६ खेलमा जित हात पारेको थिए भने तीन खेलमा बराबरी खेल्दै अंक बाँडेका थिए ।  उपविजेता बनेका अजर मिर्जोभले पाँच खेलमा जित र ४ खेलमा बराबरी खेलका थिए । मिर्जोभले १ लाख २० हजार रुपैयाँ पुरस्कार पाए।
उता, समान ७ अंक बनाएका मिर्जोभसँग टाइब्रेकको आधारमा पछि पर्दै युक्रेनका २५४९ रेटेड ग्रान्ड मास्टर तार्लेभ कन्स्टेन्टिन तेस्रो बने । उनले ८० हजार रुपैयाँ पुरस्कार प्राप्त गरे । तार्लेभले अन्तिम तथा नवौं चरणको खेलमा भारतका २४१३ रेटेड इन्टरनेसनल मास्टर हिमाल गोसाईंसँग बराबरी खेलेका थिए।
यस्तै, भारतका २२८५ रेटेड इन्टरनेसनल मास्टर पी श्याम निखिल चौथो र इजरायलका २४९० रेटेड ग्रान्ड मास्टर ग्रिनफिल्ड अलोन पाँचौं स्थानमा रहँदै क्रमशः ५० र ३० हजार रुपैयाँबाट पुरस्कृत भए।
भारतकै इन्टरनेसनल मास्टर हिमाल गोसाईं छैटौं, रूसका ग्रान्ड मास्टर भोल्कोभ सर्गेइ सातौं, स्पेनका इन्टरनेसनल मास्टर भेगा मार्कोस आठौं, रूसका ग्रान्ड मास्टर अलेक्जेन्डर फोमिनी नवौं र भारतका ग्रान्ड मास्टर सन्दीपन चन्दा दशौं स्थानमा रहे।
एघारौंदेखि १५औं स्थानसम्म क्रमशः भारतका ग्रान्ड मास्टर दीपसेन गुप्ता, इन्टरनेसनल मास्टर प्रिन्स बजाज, नीलेश शाह, ग्रान्ड मास्टर श्रीराम झा, अंकित गज्वा रहे।
नेपालीको निराशाजनक प्रदर्शन
केएनपी जापानको मुख्य प्रायोजन तथा होमल्यान्ड स्पोर्ट्सको आयोजनामा सञ्चालन गरिएको प्रतियोगितामा नेपाली खेलाडीको निराशाजनक प्रदर्शन रह्यो । प्रतियोगितामा नेपाली खेलाडीहरू शीर्ष २० भित्र अटाएनन्।  

नेपाली खेलाडीहरूमा रूपेश जयसवालले ६ अंकका साथ नेपालीमध्ये पहिलो बन्दै १५ हजार रुपैयाँ पुरस्कार पाए भने नेपालका उच्च वरीयताका २२६३ रेटेड खेलाडी विवेक थिङ दोस्रो बन्दै १० हजार रुपैयाँबाट पुरस्कृत भए।
नेपालका पूर्वच्याम्पियन केशव श्रेष्ठ तेस्रो बन्दा बद्रीलाल नेपाली पचास वर्षमाथि उमेर समूहमा पनि तेस्रो भए। १८०० मुनि रेटेडमा मनिराज डाँगी तेस्रो बन्दा बेस्ट अनरेटेडतर्फ नेपालका प्रणित अमात्य तेस्रो हुन सफल भए । १८ वर्षमुनि महिलातर्फ तेजश्विनी तामाङ तेस्रो भइन् भने १४ वर्षमुनि महिलातर्फ मार्सल तामाङ पहिलो भइन्।
नेपाली महिलामध्ये कृपा अधिकारी, शान्ति धिमाल र खुस्बु थापा क्रमशः पहिलो, दोस्रो र तेस्रो बने । उनीहरूले पन्ध्र, दस र पाँच हजार रुपियाँ पाए । प्रतियोगितामा १९ राष्ट्रका १ सय ८० खेलाडीको सहभागिता थियो।
