काठमाडौं – राष्ट्रिय च्याम्पियन नङ्सलदेवी तामाङलाई पराजित गर्दै झापाकी जेशिका गुरुङ इटहरीमा जारी सातौं पुष्पलाल स्मृति राष्ट्रिय ब्याडमिन्टन प्रतियोगिताको फाइनलमा प्रवेश गरेकी छिन्।
नेपाल खेलकुद महासंघअन्तर्गतको राष्ट्रिय ब्याडमिन्टन संघले गरेको प्रतियोगितामा जेशिकाले त्रिभुवन आर्मी क्लबकी नङ्सलदेवीलाई १४–२१, २१–१५, २१–१६ को स्कोरमा पराजित गर्दै महिला एकलको फाइनलमा स्थान पक्का गरेकी थिइन । उनले फाइनलमा आर्मीकी रशिला महर्जनसँग प्रतिस्पर्धा गर्नेछिन । अर्को सेमिफाइनलमा रशिलाले झापाकी सुनैना मुखियालाई २१–१६, २१–१७ को सोझो सेटमा हराएकी थिइन।
शुक्रबारै सम्पन्न महिला तर्फको युगल खेलमा जेशिका र सुनैनाको जोडीले रशिला र अमिता गिरीको जोडीलाई २१–१६, १७–२१, २१–१७ को नतिजामा हराउँदै फाइनल प्रवेश गरे । उनीहरुले फाइनलमा आर्मीका नङ्शलदेवि र अनुमाया राईको जोडीसँग उपाधीका लागि प्रतिस्पर्धा गर्नेछन् । यस अघि नङ्शल र अनुमायाको जोडीले जेष्ट ब्याडमिन्टनका ज्योती लिम्बु र दिना पुनको जोडीलाई २१–१०, २३–२१ को सोझो सेटमा पराजित गरेका थिए।
यस्तै, महिला यु–१९ को स्पर्धामा झापाकी जेशिका गुरुङ र आर्मीकी रशिला महर्जन उपाधिका लागि भिड्ने भएका छन् । शुक्रबारको सेमिफाइनलमा जेशिकाले विराज ब्याडमिन्टन क्लबकी रोज पाण्डेलाई २१–९, २१–५ तथा १४ वर्षिया रशिलाले विराट ब्याडमिन्टन क्लबकै शिमा राजवंशीलाई पनि २१–११, २१–१६ को सोझो सेटमा हराएर फाइनलमा प्रवेश गरेका थिए।
पुरुष एकलमा आर्मीका रत्नजित तामाङ र एपिएफका दीपेश धामीले उपाधिका लागि प्रतिस्पर्धा गर्ने भएका छन् । सेमिफाइनलमा रत्नजितले भोजपुरका विकास श्रेष्ठलाई २१–१८, २१–१५ तथा दीपेशले आर्मीका नवीन श्रेष्ठलाई १४–२१, २१–८, २१–१५ को स्कोरमा हराएका थिए।
पुरुष युगलमा आर्मीका रत्नजित र नवीनको जोडीले नेपाल पुलिसका विष्णु कटुवाल र जीवन आचार्यको जोडीलाई २१–१४, २१–१७ को सोझो सेटमा पराजित गर्दै फाइनल प्रवेश गरे । एपिएफका दिपेश धामी र विजित थापा मगरको जोडीले आर्मीका सुरोज महर्जन र प्रफुल महर्जनको जोडीलाई २१–१९, २१–१८ ले पराजित गर्दै रत्नजित र नवीनसँगको फाइनल भेट पक्का गरेका थिए । प्रतियोगिताका फाइनल खेल शनिबार हुनेछन्।
