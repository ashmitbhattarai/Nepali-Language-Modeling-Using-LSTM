यसोक (पाँचथर)– जिल्लाको यासोकमा आयोजित दोस्रो अन्तर्राष्ट्रिय आमन्त्रण कुम्मायक–कुसायक गोल्डकप फुटबल प्रतियोगिताको उपाधि चर्च ब्वाईज क्लब काठमाडौंले चुमेको छ। जिल्लाको सर्वाधिक ठुलो धन राशी पुरस्कार रहेको प्रतियोगितामा एसएस क्लब काठमाडौंलाई हराउँदै चर्च ब्वाईजले उपाधि चुमेको हो।
विजेता ब्वाईजले ३ लाख ११ हजार १ सय २२ रुपैँया र ट्रफि उचालेको छ। उपविजेता एसएसले १ लाख ५५ हजार ५ सय ५५ रुपैँया र ट्रफिमा चित्त बुझाउन पर्यो। पृथ्वी माविको खेल मैदानमा बुधवार भएको फाइनल खेलमा २–१ गोल अन्तरले चर्च व्वाईज च्याम्पियन भएको हो। रमपम झापा–११ का अनुभवी खेलाडीले भरीभराउ एसएस क्लब निक्कै कडा प्रतिस्पर्धामा स्तब्ध हुदैं उपविजेता बन्न पुग्यो। छरितो खेल प्रदर्शन गर्दै चर्च ब्वाईजका खेलाडीहरुले पाएका मौका सदुपयोग गरे।
एसएसका खेलाडीहरुले पाएको मौका सदुपयोग गर्न सकेनन्। खेलाडीहरु बीच पर्याप्त तालमेल देखिदैन थियो। छिटो दौडीने चर्च ब्वाईजका खेलाडीहरुसँग एसएसको निक्कै कडा प्रतिस्पर्धा भएको थियो। 
खेल सुरु भएको १३ औँ मिनेटमा ब्वाईजका सुनिल खडकाले गोल गर्दै अग्रता दिलाए। गोलकिपर किशोर गिरी अगाडि बढेको फाइदा उठाउँदै उनले गोल गरेका थिए। एक गोल खाएपछि एसएसका खेलाडीहरुले मेहनत बढाएका थिए। खेलको २७ औँ मिनेटमा एसएसका खमिर गिल्सन कन्दङवाले गोल गर्दै बराबरी गरे। उनले हेडमार्फत उत्कृष्ट गोल गरेका थिए। डिफेण्डरले क्लियर गर्न नसक्दा  कन्दङवाले गोल गरेका थिए। पहिलो हाफ एकएको बराबरी खेलेपनि दोस्रो हाफमा ब्वाईजका खेलाडीले गोल गरे। खेलको ६५ औँ मिनेटमा ब्वाईजका भुवन बस्नेतले गोल गर्दै अग्रता दिलाए। डिफेण्डर अमलिएको अवस्थामा भुवनले गोल गरेका थिए। फाइनल खेलको म्यान अफ दि म्याच ब्वाईजका सुशील राई भए।
प्रतियोगिताको उत्कृष्ट खेलाडी एसएसका कर्ण लिम्बु घोषित भए। वेष्ट मिड फिल्डर एसएसका पुजन ओभरकोटि, बेष्ट फरवार्ड ब्वाईजका भुवन बस्नेत, बेष्ट गोलकिपर सुर्य अधिकारी, वेष्ट डिफेण्डर एसएसका विशाल गुरुङ घोषित भए। हाई स्कोरर एसएसका खमिर गिल्सन कन्दङवा घोषित भए। उनले प्रतियोगिता अवधिमा ६ गोल गरेका थिए। उदयमान खेलाडी आयोजक रानीगुफा क्लबका सुदर्शन चेम्जोङ घोषित भए।
त्रिशाली मेलाको अवसरमा रानीगुफा समाजले प्रतियोगिता आयोजना गरेको थियो। बैशाख २० गतेदेखि आयोजना भएको प्रतियोगितामा आठ टिम भारतको सिक्किम, काठमाडौं, मोरङ, सुनसरी, इलाम, ताप्लेजुङको सहभागिता रहेको थियो। 
