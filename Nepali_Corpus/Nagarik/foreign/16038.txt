लन्डन—ब्रिटेनको शाही परिवारका नातेदार प्रिन्स रिचार्ड्स, ड्युक अफ ग्लस्टर तथा नेपाली कांग्रेसकी नेतृ डा.आरजु देउवाले संयुक्त रुपमा मंगलबार नेपाल तथा बेलायतबीच कूटनीतिक संबन्ध कायम भएको २०० वर्ष पूरा भएको अवसरमा नेपाली दूतावास लण्डनले मनाउन लागेको सप्ताहव्यापी कार्यक्रमको उद्‌घाटन गरेका छन्।
प्रमुख अतिथि ड्युक अफ ग्लस्टर दूतावास प्राङ्गणमा आइपुग्दा पन्चैबाजा बजाएर उनको भव्य स्वागत गरिएको थियो। उनी बेलायतको इटन कलेजमा स्वर्गीय राजा वीरेन्द्रका सहपाठी थिए। आर्किटेक्ट विषय पढेका उनी ब्रिटिश राजगद्दीका उत्तराधिकारीहरुमध्ये २४ औं स्थानमा पर्छन्।
नेपालका तीनजना प्रधानमन्त्रीहरु, जंगबहादुर राणा, चन्द्रशमसेर तथा शेरबहादुर देउवाले वेलायतको भ्रमण गरेको र ती तीनैजना आफ्ना नातेदार रहेको उनले जनाइन्। डा.आरजु कांग्रेस सभापति तथा पूर्वप्रधानमन्त्री शेरबहादुर देउवाकी पत्नी हुन्।
उनले राजा वीरेन्द्रको राज्यारोहणमा आफू नेपाल गएको र पदयात्रा गरेको स्मरण गरे। नेपाल एक अत्यन्त सुन्दर मुलुक भएको र नेपालीहरु अत्यन्त सहृदयी भएको बताउँदै उनले मित्रतालाई सृदृढ पार्न बेलायतले नेपाललाई सहयोग दिँदै आएको उल्लेख गरे। प्रथम विश्वयुद्ध र दोश्रो विश्वयुद्धमा बेलायतको पक्षबाट लडेर गोर्खाली सेनाले ब्रिटेनलाई ठूलो गुन लगाएको भन्दै उनले नेपाली बहादुरीको प्रशंसा गरे।
ड्युक अफ ग्लस्टर र सांसद देउवाले फोटो प्रदर्शनीको पनि संयुक्तरुपमा उद्‌घाटन गरेका थिए। वरिष्ठ गायिका मीरा राणाले 'बनेको छ पहराले यो छाती मेरो' बोलको गीत  गाउँदा सहभागीहरुमा निकै जोश छाएको थियो।
कार्यक्रमलाई सम्बोधन गर्दै नेपाली कांग्रेसकी सांसद डा.आरजु देउवाले नेपालले दौत्य सम्बन्ध कायम गरेको पहिलो मुलुक नेपाल भएको स्मरण गरिन्। उनले गोर्खाली सैनिकहरुको बलिदानले दुवै मुलुकको सम्बन्ध अझ प्रगाढ भएको बताइन्। नेपालका तीनजना प्रधानमन्त्रीहरु, जंगबहादुर राणा, चन्द्रशमसेर तथा शेरबहादुर देउवाले वेलायतको भ्रमण गरेको र ती तीनैजना आफ्ना नातेदार रहेको उनले जनाइन्। डा.आरजु कांग्रेस सभापति तथा पूर्वप्रधानमन्त्री शेरबहादुर देउवाकी पत्नी हुन्।
उनले नेपालको संविधानले संसदमा महिलाका लागि एकतिहाइ र स्थानीय निकायमा ४० प्रतिशत स्थान आरक्षित गरेको भन्दै नेपालको संविधान समावेशी भएको दाबी गरिन्।
कार्यक्रमको अध्यक्षता गरिरहेका राजदूत डा. दुर्गाप्रसाद सुवेदीले प्रजातन्त्र, शान्ति, सहअस्तित्व र समृद्धि नेपाल तथा बेलायत दुवै मुलुकका साझा आधारहरु रहेको बताए। उनले गोर्खा सैनिक भर्ती दुवै मुलुकबीच सम्बन्धको सबैभन्दा बलियो कडी भन्दै दुईवटा विश्वयुद्धमा झण्डै ४३,००० गोर्खालीहरुले ज्यान गुमाएको स्मरण गरे। युके नेपालको एक महत्वपूर्ण विकास साझेदार रहेको बताउँदै दुबै देशबीच व्यापारमा पनि विस्तार भैरहेको जानकारी दिए।
ब्रिटिश विदेश मन्त्रालयका स्थायी उपसचिव साइमन म्याकडोनेलले भूकम्पपछि नेपालमा राहत तथा पुनर्निर्माणमा बेलायतले १४ करोड पाउन्ड सहयोग प्रदान गरेको बताए। उनले दुवै देशबीचको सम्बन्ध आउँदेा २०० वर्षसम्म पनि फस्टाउने विश्वास व्यक्त गरे।
कार्यक्रममा लाखे नाच, खुकुरी नाच लगायत आकर्षक सांस्कृतिक कार्यक्रम प्रस्तुत गरिएको थियो। विभिन्न कूटनीतिक नियोगका प्रतिनिधिहरु तथा बेलयतस्थित नेपाली समाजका अगुवाहरु समारोहमा सहभागी थिए।
