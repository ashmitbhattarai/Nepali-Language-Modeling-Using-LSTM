लन्डन-बेलायतका लागि नियुक्त नेपाली राजदूत डा. दुर्गाबहादुर सुवेदीले बेलायती महारानी एलिजावेथ अलेग्जेन्डर मेरी समक्ष आफ्नो ओहदाको प्रमाणपत्र प्रस्तुत गरेका छन् । सुवेदीले बिहीवार अपरान्ह बकिङघम प्यालेसमा आयोजित बिषेश कार्यक्रमका बीच ओहदाको प्रमाणपत्र प्रस्तुत गरेका हुन् ।
डा. सुवेदीले राष्ट्रपति श्रीमती विद्यादेवी भण्डारीले बेलायती महारानीको ब्यक्तिगत सुख र सुस्वाथ्यका तथा बेलायती जनताको निरन्तर शान्ति, प्रगति एवं समृद्धिका लागि पठाएको सन्देश र प्रधानमन्त्री पुष्पकमल दाहालले नेपाली जनताको तर्फबाट पठाएको शुभेच्छा तथा शुभकामना प्रस्तुत गरेको नेपाली दूतावास लन्डनले जनाएको छ । महारानीले राजदूतको सफलताको लागि शुभकामना दिदैं डा. सुवेदीको कार्यकालमा दुई मुलुकबीचको सम्बन्धलाई सुदृढ र समधुर बनाउने विश्वास व्यक्त गरेको दूतावासका प्रवक्ता शरद आरनद्धारा जारी विज्ञप्तिमा उल्लेख छ ।
ओहदाको प्रमाणपत्र प्रस्तुत गरेपछि नेपाली दूतावास लन्डनले एक रिसेप्सन कार्यक्रम गरेको थियो । रेसेप्सनमा बेलायतस्थित नेपाली समूदायको प्रतिनिधि, बेलायतका सरकारी अधिकारी, विभिन्न मुलुकका राजदूत तथा कुटनीतिज्ञहरु सहभागी थिए ।  २० औं राजदूतका रुपमा आएर २९ सेप्टेम्बर, ०१६ देखि पदभार ग्रहण गरेका राजदूत सुवेदीले दुई महिनापछि ओहदा प्रमाणपत्र बुझाएका हुन् ।
