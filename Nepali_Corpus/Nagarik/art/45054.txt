काठमाडाैं – आगामी साउन २५ गते रिलिज हुने फिल्म ‘कहिँ कतै’को गीत ‘झ्वाइँय झान’ गीत सार्वजनिक भएको छ । राजधानीमा बिहीबार पत्रकारमाझ यो गीत सार्वजनिक गरिएको हो।
नवनायिका शिवानी गिरी र नवनायक सोनम बरफुंगपाको अनस्क्रिन रोमान्स रहेको गीत यसअघि भारतमा सार्वजनिक भइसकेको छ। सचिन सिंहको संगीत रहेको गीतमा सचिन र सिर्जना सिलालको स्वर तथा गौरव दर्पणको शब्द छ। कविराज गहतराजको कोरियोग्राफी रहेको गीत सिक्किममा छायांकन गरिएको हो।
कार्यक्रममा फिल्मका निर्देशक सबिर श्रेष्ठ र अर्का कलाकार दीलिप रायमाझी उपस्थित थिएन। फिल्मकी निर्मात्री तथा कलाकार उमा ‘बेबी’ गिरीले निर्देशक सबिरको कामप्रति पनि असन्तुष्टी जनाइन्। ‘निर्देशकको काम फिल्मको छायांकनसम्म मात्र होइन। फिल्मको रिलिजसम्म पनि उत्तिकै हुन्छ। तर सबिरजी यो दायित्वबाट पन्छिनुभयो,’ उनले भनिन्, ‘सबिरजीको क्रियाकलापले मलाई दुःखी बनाएको छ। उहाँ मेरो नजरमा स्वार्थी निर्देशक हो। फिल्मको सुटिङताका एकपटक सुटिङ नै छाडेर हिँड्नुभएको थियो।’
चलचित्र पत्रकार संघ, नेपालका अध्यक्ष सन्दीप सापकोटाले फिल्ममा नयाँ कलाकारको प्रवेश भए पनि उनीहरुको काम अनुभवी कलाकारको जस्तै हुने आशा व्यक्त गरे। निर्माता उमाकी छोरी नायिका शिवानीले यसै फिल्ममार्फत अभिनयमा डेब्यु गरेकी हुन्।
निर्माता उमाकी छोरी शिवानी ‘मिस भारत’ र ‘मिस हिमालयन’को फष्टरनर अप हुन्। फिल्ममा दिलीप रायमाझी, किशोर खतिवडा तथा निर्मात्री उमा ‘बेबी’ गिरीको पनि प्रमूख अभिनय रहेको छ।  शिव ढकाल र बाबु श्रेष्ठको छायांकन रहेको फिल्ममा अर्जुन जिसीको सम्पादन, रोशन श्रेष्ठको द्वन्द्व र सबिरकै लेखन  सबिरकै लेखन छ।
