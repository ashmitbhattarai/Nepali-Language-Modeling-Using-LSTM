चितवन – ‘हिउँ त हैन फाप्रेको डंगुर, माया भयो अमिलो अंगुर ’ गीत गाएर ०५० को दशकमा नेपाली संगीतप्रेमीको मनमा बसेको कन्दरा ब्यान्ड १९ वर्षपछि चितवनमा गुञ्जिएको छ। हङकङ पोखरा कै संगीत सुनाउँदै स्टेजमा उक्लिएको ब्यान्डले त्यही गीत सुनाएर ‘कन्दरा लाइभ म्युजिक’ को बिट मारेको थियो ।
‘विदेशिएर गइन उनी’ गीतबाट प्रस्तुती थालेको कन्दराले आफ्ना पुराना चर्चित गीत ‘तगारोमा रुमाल राखी’,‘लेककी हे माया’ सँगै पछिल्लो एल्बम भेडिगोठैमाबाट ‘चन्द्रकोटकी नानी’, ‘के पहाड, के तराई के हिमाल’ लगायतका गीत प्रस्तुत गरेका थिए । ब्रोसिस इन्टरटेनमेन्टको आयोजनामा चैत ११ मा चितवनमा कन्दराको सांस्कृतिक कार्यक्रम गरिएको हो।
लामो समयको अन्तरालपछि चितवनका दर्शकमाझ गाउन पाउँदा खुशी लागेको कन्दराका भोकलिष्ट विवेक श्रेष्ठले बताए । ‘पहिले हाम्रा गीत सुन्ने पुराना पुस्ता र अहिलेका नयाँ युवापुस्तालाई एकै ठाउँमा देख्न पाएका छौं’ उनले भने, ‘दुवै पुस्ताबीचको सांगीतिक दूरी कम गराउनेछौं।’
श्रोतामाझ लोकप्रिय रहँदा ब्यान्डका मुख्य सदस्यहरू विदेश गएपछि कन्दरा ओझेलमा परेको थियो । भोकलिष्ट श्रेष्ठ नै १२ वर्ष विदेश बसे । नयाँ एल्बम ‘भेडी गोठैमा’ निकालेर ब्यान्ड सांगीतिक कर्ममा फर्किएको छ । पछिल्लो समय सांगीतिक यात्रामा सक्रिय बनेको ब्यान्डका गायक श्रेष्ठ भन्छन्, ‘‘लामो समय विदेशिएर फर्केपछि पनि स्रोताको उत्तिकै माया पाईरहेका छौं ।’ लोकपप शैलीका गीतमार्फत लोकप्रिय बनेको व्यान्ड इनरूवा, उर्लाबारी, पोखरा र काठमाडौँको सांगीतिक कार्यक्रम पछि चितवन आइपुगेको  हो।
सात जनाको समूह रहेको व्यान्डले नारायणगढको क्याम्पाचौरमा करिब दुईघण्टा दर्शकहरूलाई मनोरञ्जन दिएको थियो । २५ वर्ष लामो संगीत यात्रामा कन्दराले पाँच एल्बम निकालेको छ ।  ब्यान्डमा पुरानो सदस्यमा गायक श्रेष्ठसँगै सुनिल थापा र बुद्धराज बज्राचार्य छन् ।  अभिषेक गायक, असिम शेरचन, अमित गुरूङ, अनिल गुरूङ जोडिएपछि ब्यान्डले पूर्णता पाएको छ । कार्यक्रममा नितेशजंग कुँवर र सलिम एन्ड क्रिपसो ब्यान्डले पनि आफ्ना गीत सुनाएका थिए । 
