मुम्बई– बलिउड अभिनेता टाइगर श्राफ अहिले चर्चामा छन्। उनी अभिनित पाँचौं फिल्म ‘बागी २’ बक्स अफिसमा आक्रामक व्यापार गरेपछि उनको स्टारडमले थप उचाईं लिएको हो। उनको फिल्मको व्यापार त्यो स्थानमा पुगेको छ जहाँ पुग्न ठूला स्टारलाई समेत हम्मे हम्मे पर्छ। प्रदर्शनको दोस्रो हप्तामा ‘बागी २’ले दुई करोडको आँकडा पार गरेको छ।
प्रदर्शनरत वरुण धवनको ‘अक्टूबर’ र इरफान खानको ‘ब्लैकमेल’ले पनि ‘बागी २’को व्यापारलाई खासै असर गरेको छैन्। बक्स अफिसमा यो फिल्म निरन्तर अघि बढिरहेको छ। ट्रेड एनालिष्ट तरुण आर्दशले ट्वीटरमार्फत दिएको जानकारी अनुसार अहिलेसम्म यो फिल्मले भारतमा १४८.४५ करोड कमाइसकेको छ भने वर्ल्डवाइड कमाई आँकडा २३२ करोड पुगेको छ।
यो फिल्मले ओपनिङ्गमा ‘पद्मावत’को रेकर्ड तोडेको थियो भने वर्ल्डवाइड व्यापारमा पद्मावतपछि १४ दिनमा २३२ करोड कमाउने दोस्रो फिल्म समेत बनेको छ। फिल्मले वर्ल्डवाइड २५० करोडको आँकडा पार गर्ने अनुमान गरिएको छ। कुल ६० करोडमा बनेको फिल्मको प्रोडक्शनमा ४५ करोड र प्रमोशनमा १५ करोड खर्च भएको थियो। फिल्मले ३ दिनमै लगानी असुल गरिसकेको छ।
चम्किँदै स्टारडम
२०१४ मा हिरोपन्तीबाट कृति सेननसँग बलिउडमा डेब्यू गरेका टाइगर पहिलो फिल्मबाटै चर्चित भए। उनको फिल्मलाई खुबै मन पराइयो भने व्यापार पनि राम्रो गर्यो। उनको २०१६ मा प्रदर्शनमा आएको बागीले पनि औसत व्यापार गर्यो। २०१६ मै प्रदर्शनमा आएको अर्काे फिल्म ‘अ फ्लाइङ जेट’ भने फ्लप भयो। यो उनको जीवनकै असफल फिल्म ठहरियो। यो सिलसिला २०१७ मा प्रदर्शनरत फिल्म ‘मुन्ना माइकल’मा पनि दोहोरियो। टाइगरको यो फिल्मले पनि खासै प्रगति गर्न सकेन। व्यापार पनि राम्रो भएन। लगातार दुई फिल्म असफल भएपछि धरापमा परेको टाइगरको स्टारडमलाई २०१८ को ‘बागी २’ले फर्काइदिएको छ।
बागी २ को सफलतासँगै टाइगरले आफ्ना समकक्षी बरुण धवन, सिद्धान मल्लोत्रा र सुशान्तसिंह राजपुतलाई पछि पारेका छन्। उनका समकक्षीका फिल्म त्यति चलेका छैनन् पछिल्लो समय। जसका कारण टाइगरले आफ्नो स्टारडम फर्काएका मात्रै छैनन् थप उचाईंमा समेत पुगाएका छन्। अब उनीसामु यो उचाईमा पुगेको स्टारडमलाई टिकाइराख्ने चुनौती छ। उनी अब करण जौहरको स्टुडेन्ड अफ द इयर २ मा देखिँदैछन्।
