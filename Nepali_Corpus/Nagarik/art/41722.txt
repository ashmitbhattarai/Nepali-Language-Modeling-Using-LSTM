मुम्बई – बलिउड अभिनेता अक्षय कुमारलाई एक निर्माताले चुनौती दिएका छन्। आफ्ना पिता गुलशन कुमारको बायोपिक फिल्म ‘मुगल’ निर्माण गर्ने घोषणा गरेका भूषण कुमारले अक्षयलाई उनीभन्दा ठूलो कलाकार ल्याएर देखाउने चुनौती दिएका हुन्। 
‘मुगल’ मा अक्षय कुमारले प्रमुख भुमिका निभाउने सहमति भएको थियो। तर अक्षयले स्क्रिप्ट र पारिश्रमिकमा असन्तुष्टि जनाउँदै फिल्म रिजेक्ट गरे। अक्षयले रिजेक्ट गरेपछि टी सिरिजका सञ्चालक समेत रहेका भूषणले अक्षयभन्दा राम्रो कलाकार लिएर फिल्म बनाउने बताएका हुन्।
‘मुगल’ आफ्नो ड्रिम प्रोजेक्ट भएकाले अक्षयभन्दा ठूलो स्टार ल्याउने उनको चुनौती छ। भारतीय सञ्चारमाध्यमका अनुसार भूषणले भनेका छन्– ‘मेरो पिताको बायोपिक मेरो जिन्दगीको सबैभन्दा ठूलो घोषणा हो। म यसका लागि चाँडै नै फाइनल कलाकार घोषणा गर्नेछु जो अक्षयभन्दा बढी ठूलो स्टार हुनेछन्।’
भूषणको भनाई अनुसार ‘मुगल’मा आमिर खान वा सलमान खानमध्ये एकले उनका पिता गलशनको भुमिका निर्वाह गर्न सक्छन्। साथै भूषणले आमिरलाई फिल्म निर्देशन गर्न भनेकाले सलमान लिड रोलमा देखिन सक्छन्। पछिल्ला वर्षमा भूषण र सलमानबीच तालमेल पनि राम्रो भएकाले यो सम्भावना रहेको बताइन्छ।
