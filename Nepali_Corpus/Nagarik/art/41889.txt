काठमाडौं – गायिका सत्यकला राई र कवि तथा गीतकार ईश्वर चामलीङ पुरस्कृत भएका छन् । रावासावा प्राज्ञिक समाज नेपाल काठ्माण्डौंले हरेक दुई वर्षमा प्रदान गर्दै आएको रावासावा कला प्रतिभा पुरस्कारबाट गायिका राई र रावासावा साहित्य प्रतिभा पुरस्कारबाट कवि तथा गीतकार चामलीङ पुरस्कृत भएका हुन्।
जनही १० हजार राशिको पुरस्कार र ताम्रपत्र आइतबार राजधानी काठमाडौं शंखमुलस्थित पब्लिक फुड गार्डेनको सभाहलमा आयोजित बिशेष कार्यक्रममा प्रदान गरिएको हो ।  साहित्यकार मदन राई ‘लामाखुले’लाई रावासावा साहित्य सम्मान, पूर्वशिक्षक लक्ष्मीदास राजभण्डारी ‘सुमन’लाई रावासावा शिक्षा सम्मान, कलाकार लक्ष्मी गिरीलाई रावासावा कला सम्मान र समाजसेवी मनीकुमार राईलाई रावासावा समाजसेवा सम्मान प्रदान गरिएको समाजका अध्यक्ष प्राज्ञ शान्तिराम राईले बताए।
रावा सावा प्राज्ञिक समाजले हरेक दुई वर्षमा साहित्य, कला, शिक्षा, संस्कृति, समाजसेवा लगायतका क्षेत्रमा योगदान पुर्याउने व्यक्तित्वलाई सम्मान एवं कला र साहित्यतर्फ योगदान पुर्याउने दुई प्रतिभालाई पुरस्कृत गर्दै आएको छ । पुरस्कार तथा सम्मान साहित्यकार जसराज किराती र कमलाभक्त प्रतिष्ठानका संस्थापक कमला राजभण्डारी र भक्तराज भण्डारीले संयुक्तरुपमा प्रदान गरेका हुन्।
काठमाडौंमा बसिरहेका खोटाङ्गे लेखक, कलाकार लगायतले २०६५ सालमा स्थापना गरेको रावा सावा प्राज्ञिक समाजले देशविदेशमा रहेका र जिल्लामै बसेर विभिन्न क्षेत्रमा योगदान पुर्याइरहेका खोटाङ्गेलाई जोड्न पुलको रुपमा काम गर्दै आएको छ।
 
