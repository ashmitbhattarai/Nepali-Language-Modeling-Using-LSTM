मुम्बई – बलिउड नायिका इलियाना डिक्रुज हरेक विषयमा आफ्नो भनाइ राखेकै कारण चर्चामा आउँछिन् । हालै मात्र उनले ‘कास्टिङ काउच’को विषयमा राखेको धारणाले उनी चर्चित बनेकी छिन् । उनले ‘कास्टिङ काउच’का विषयमा आफ्नो भनाइ राख्ने कलाकारको करियर नै सकिने बताएकी छन्।
भारतीय सञ्चारमाध्यमका अनुसार उनलाई हालै मात्र एक पत्रिकामा ‘बलिउड कास्टिङ काउचका विरुद्ध किन आवाज उठाउँदैन ?’ भनेर प्रश्न सोधिएको थियो । उनले यो विषयमा जोकोही कलाकारले बोल्दा उसको करियर समाप्त हुने होकी भन्ने डर रहिरहने भएकाले कोही बोल्न नसकेको बताइन् । ‘यदि कोही ‘क’ वर्गको कलाकारमाथि तपाईंले यो आरोप लगाउनुभयो भने तपार्इंले आफ्नो पक्षमा धेरै व्यक्तिहरू जुटाउनुपर्ने हुन्छ । तपार्इंले आरोप लगाएका कलाकारले पनि यो काम गर्नुपर्ने हुन्छ,’ उनले भनेकी छन्, ‘कुनै ठूलो स्टारको गलत अनुहार देखाउनका लागि पनि धेरै आवाजलाई एकै ठाउँमा उभ्याउनुपर्ने हुन्छ । जुन असम्भव नै छ।’
उनले केही वर्षअघि आफूलाई दक्षिण भारतीय कनिष्ठ कलाकारले यस्तो मामलामा डिल गर्न सल्लाह दिएको खुलासा गरेकी छन् । ‘मैले उनलाई यो तिम्रो फैसला हो। यो विषयमा म केही भन्न सक्दिनँ। यसका लागि तिमीसँग म कुनै जवरजस्ती गर्दिन् । धेरै मानिसहरू यस्तो काम गर्ने भएकाले यस्तो काम गर्नु र नगर्नुमा व्यक्तिमाथि भरपर्ने भनेको थिएँ,’ उनले भनिन्।
अजय देवगन र इलियानाको फिल्म ‘रेड’ आगामी मार्च १६ मा रिलिज हुँदैछ । यो जोडी फिल्मको प्रमोसनमा व्यस्त छन् । फिल्मको प्रमोसनमा हालै मात्र एक कार्यक्रममा कार्यक्रम सञ्चालिकाले अजय र इलियानाको परिचय गराउँदा आफ्नो नाम बिगारेपछि इलियाना भड्किएकी थिइन् । त्यहाँ इलियानाको थर डिक्रुज भन्नुपर्नेमा डिसुजा भनेपछि उनी रिसाएकी हुन् । ‘तपाईं पहिला घरबाट होमवर्क गरेर आउने गर्नुहोस् । कुनै नामको यो किसिमले मिक्सअप गरेर बोलाउँदा तपार्इं अगाडि बस्ने मान्छेलाई नराम्रो लाग्छ,’ उनले भनिन्।
