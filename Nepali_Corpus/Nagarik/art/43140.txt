काठमाडौं- कुनै समय युद्ध र क्रान्तिका गीत गाउँथे प्रदिप देवानले। तर यतिबेला भने उनी फरक धारका साथ प्रस्तुत भएका छन्। माओवादी विद्रोहका समयको चर्चित 'अरुण तरेर नाना तमोर तरेर…' गीतका गायक देवानले 'जय गणेश जय गणेश देव…' बोलको गणेश आरती भजनमा स्वर दिएका हुन्। उनले नेपाली शब्द र लयमा भजन गाएका छन्। गीतको शब्द अनुवाद पुरुषोत्तम सापकोटाले गरेका हुन्।
देवानले केही समय नेपाल टेलिभिजनमा सांगीतिक कार्यक्रम समेत सञ्चालन गरेका थिए। जनयुद्धको समयमा जेल जीवन समेत विताएका देवानले गणेश आरती भजन आफ्नो सांगीतिक जीवनमा नयाँ प्रयोग भएको बताए। 'यस अघि आधुनिक तथा जनवादी गीतहरु गाएको थिँए', उनले भने, 'गणेश आरतीमा स्वर भर्नु मेरा लागि फरक प्रयोग हो।' भजन नेपालको परम्परागत र पौराणीक संगीत भएको बताउँदै उनले नेपाली आरती भजन निकालेको बताए।

 
