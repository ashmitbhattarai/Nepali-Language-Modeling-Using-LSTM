काठमाडौं – तीन वर्षपछि फिल्म निर्देशनमा पुनरागमन गरेका निर्देशक प्रदिप श्रेष्ठको नयाँ फिल्म ‘ब्ल्याक’को पहिलो गीत ‘चंगा जस्तै’ सार्वजनिक भएको छ।
पारिवारिक कथामा फिल्म बनाउन परिचित श्रेष्ठले ‘ब्ल्याक’ भने युवापुस्ता लक्षित फिल्म भएको बताएका छन् ।बिहीबार राजधानीमा आयोजित कार्यक्रममा निर्देशक प्रदिपले तीन वर्षसम्म दर्शकको मनोविज्ञान अध्ययन गरेपछि फिल्मको निर्देशनमा  आएको बताए।
‘ मेरो पछिल्लो  फिल्म मेरो मनको साथीले व्यावसायिक रुपमा असफलता पायो । फिल्म हेर्ने दर्शकको रुचिमा परिवर्तन आएको महसुस गरेर सोही अनुसारको फिल्म बनाउने प्रयास गरेका छौं ,’उनले भने,‘फिल्मको नाम ब्ल्याक छ । यो नाममा धेरैले प्रश्न गर्नु भएको छ । कथावस्तुसँग मिल्ने भएकाले राखेका हौं ।  जीवनमा अँध्यारो छ तर यसलाई प्रेमको उज्यालोले चिर्न सक्छ भन्ने भावलाई समेटेका छौं ।’
गीतमा फिचर भएका नायक आकाश श्रेष्ठले फिल्मको कथाले मन छोएको कारण नै आफू आवद्ध भएको बताए । ‘फिल्ममा हामीले गरेको मेहनतको फल कस्तो हुनेछ भन्ने थाहा पाउनु रिलिज नै पर्खिनुपर्नेछ,’उनले भने,‘तर पनि हाम्रो मेहनत खेर नजानेमा हामी ढुक्क छौं ।’
गीतमा प्रतिक पौडेलको स्वर, शब्द र संगीत छ । गीतमा रामजी लामिछानेको कोरियोग्राफी छ । जेठ ११ रिलिज हुने फिल्ममा आँचल शर्मा, सुन्दर श्रेष्ठ, आयुष रिजाल, सुशिल श्रेत्री, धिरेन शाक्य, प्रिया रिजालको अभिनय छ ।  आश्मा पाण्डेको लगानी रहेको फिल्ममा मौनता श्रेष्ठको कथा, रामशरण उप्रेतीको छायांकन र अर्जुन जिसीको सम्पादन छ।
 
