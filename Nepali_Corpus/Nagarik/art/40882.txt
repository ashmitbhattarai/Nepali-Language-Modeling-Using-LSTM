गत सोमबार काठमाडौंको त्रिभुवन अन्तर्राष्ट्रिय विमानस्थलमा युएस–बंगला एयरलाइन्सको विमान दुर्घटना हुँदा ५२ जनाले ज्यान गुमाए। केहीको जीवितै उद्धार हुन सक्यो।
विमानस्थलमै दुर्घटना भएको, समयमै उद्धार टोली पुगेको, जहाज पूरा नजलेको र उद्धार गरिएकालाई तत्काल अस्पताल पु-याउन सकिएकाले केहीलाई बचाउन सम्भव भएको हो। सामान्यतः जहाज दुर्घटनामा बाँच्ने सम्भावना कमै हुन्छ। तर, गत साता काठमाडौंमा भएका वा यस्तै खालका दुर्घटना वा आकस्मिक अवस्थामा आफू बाँच्ने सम्भावना बढाउनका लागि केही उपाय सहयोगी हुन बन्न सक्छन्। दुर्घटनाबाहेक पनि जहाजमा हुन सक्ने अन्य घटनाबाट सुरक्षित रहन र उडान आरामदायी राख्न पनि यी उपायले सहयोग गर्न सक्छन्।
होसियारीपूर्वक पहिरन छान्नुस्
यात्रा गर्दा सधैँ सजिलो र आरामदायी कपडा लगाउनु राम्रो हुन्छ। विमानमा लगाउन उपयुक्त हुने कपडाका रूपमा कटन वा ऊन मिसिएको कपडालाई लिइन्छ। ऊनलाई प्राकृतिक रूपमै आगो अवरोधकका रूपमा लिइन्छ। त्यसैले, हवाई जहाजको सिटमा पनि ऊन मिसिएको फेब्रिक प्रयोग हुन्छ।
 
दौडिनुपर्ने अवस्थामा पनि सजिलो हुने खालको कपडा छान्नुस्। तर, यस्तो कपडा कतै ठोक्किँदा,  घर्षण हुँदा वा आगोको झिल्काले छुँदा पनि छालालाई असर नगर्ने खालको हुनुपर्छ। सकेसम्म लामो बाहुला भएको कपडा लगाउनु राम्रो हुन्छ। महिलाले सर्ट्स, स्कर्ट वा स्टकिङ नलगाउनु राम्रो हुन्छ। यसको सट्टा जिन्स र स्ल्याक्स राम्रो छनोट हुन सक्छ।
 
जुत्ता लगाउने कुरामा पनि सावधान हुनुपर्छ। हिल भएको जुत्ता लगाएर हिँड्न रमाइलो त हुन्छ, तर आपत्कालीन अवस्थामा विमानबाट ओर्लिनुप¥यो वा अझ दौडिनुप¥यो भने हिल भएको जुत्ता फालेर खाली खुट्टा दौडिनुपर्ने हुन सक्छ। त्यसैले, खुट्टाका लागि लोफर अर्थात् फ्ल््याट हिल भएको जुत्ता हवाई यात्राका लागि सबैभन्दा उपयुक्त हुन सक्छ। यस्तो जुत्ता हवाई यात्राका लागि उपयुक्त खालको कपडामा सुहाउँछ र सुरक्षा जाँचमा फुकाल्न पनि सजिलो हुन्छ। त्यस्तै, आकस्मिक अवस्थामा दौडिनुप-यो भने पनि लगाउन सकिन्छ। चप्पल भने हवाई यात्राका लागि उपयुक्त हुँदैन, किनभने आपत्कालीन अवस्थामा दौडिनुप-यो भने चप्पल विश्वसनीय हुँदैन।
 
आपत्कालीन झोला तयार गर्नुस्
आपत्कालीन झोला वा थैलीमा हराउँदा फेरि पाउन निकै कठिन हुने सामानहरू मात्र राख्नुपर्छ। यी सामानमा वालेट, पासपोर्ट, नगद र कार्डहरू, कुनै अत्यावश्यक औषधि, आपत्कालीन सम्पर्क नम्बर र मोबाइल फोन पर्छन्।
 
यी सामानको थैली सानो हुने भएकाले उडानका क्रममा आफूले लगाउने ज्याकेटको गोजीमा पनि अट्न सक्छन्। यसका लागि ज्याकेटको गोजीलाई पनि आपत्कालीन थैलीका रूपमा प्रयोग गर्न सकिन्छ। यो थैली उडानभर आफूसँगै हुनु राम्रो हुन्छ। आकारमा सानो र अत्यावश्यक सामग्री भएकाले यसलाई आफूसँग राख्न कसैले पनि रोक्दैन।  
यो थैलीमा अत्यावश्यक सामान हुने भएकाले आपत्कालीन अवस्थामा अरु सबै सामानलाई छाडेर निस्कन सकिन्छ। त्यो आकस्मिक अवस्थामा अरु सामानको लोभ गर्दा आफ्नो जीवन नै जोखिममा पर्न सक्छ। 
जब सधैँ बिस्तारै र मीठो स्वरले बोल्ने ‘फ्लाइट एटेन्डेन्ट’ चिच्याउन थाल्छन्, बाहिर निस्किने समय भएको बुझ्नुपर्छ। सामान्यतः आपत्कालीन अवतरणको अवस्थामा विमानबाट बाहिरिनका लागि ९० सेकेन्डको समय हुन्छ। यो आफ्ना लागि मात्र नभई विमानका सबै यात्रुका लागि पनि बाहिर निस्किने समय भएकाले यति छोटो समयमा आफ्नो लगेज निकाल्न समय खर्चिनु बुद्धिमानी हुँदैन। यसले आफूसँगै अरुको जीवन पनि जोखिममा पर्छ।
ग्याजेटबारे विचार गर्नुस्
हामीमध्ये केही यात्राका बेला धेरै ग्याजेट बोकेर हिँड्ने गर्छौं। कामका क्रममा यात्रा गर्दा ल्यापटप हाम्रो अभिन्न अंग बन्छ
यात्रा हो, जे पनि हुन सक्छ। तर, सकेसम्म यात्रा गर्नुअघि आफ्नो फाइलहरू वा रेकर्डहरूलाई छुट्टै हार्ड ड्राइभ वा क्लाउडमा कपी गर्नु उपयुक्त हुन्छ। आकस्मिक अवस्थामा आफ्ना विद्युतीय सामग्री हराउन सक्ने वा त्यसमा नोक्सानी पुग्न सक्ने सम्भावना भएकाले ब्याकअप राख्नु राम्रो हुन्छ। 
सुरक्षा भिडियोमा ध्यान दिनुस्
विमानमा देखाइने सुरक्षा भिडियो वा सुरक्षा निर्देशनहरू रुचिकर नहुन सक्छ, तर विमान कम्पनीले यस्तो भिडियो बनाउनु र देखाउनुको पछाडि पक्कै पनि कारण छ। आपत्कालीन अवस्थामा ती निर्देशन निकै उपयोगी हुन्छन्। त्यसैले सुरक्षा भिडियो वा सुरक्षा निर्देशनमा ध्यान दिनु जरुरी हुन्छ। 
सुरक्षा निर्देशन धेरैपटक सुनेको भए पनि ध्यान दिनुस् किनभने विमानअनुसार सुरक्षा निर्देशन फरक–फरक हुन सक्छन्। त्यस्तै, कम्पनीले कुनै–कुनै समयमा आफ्नो सुरक्षा नियम अद्यावधिक गरिरहेका हुन्छन्। विमानअनुसार बाहिरिने ढोका अर्थात् एक्जिट डोर फरक–फरक ठाउँमा हुन्छन्। सिटको ढाँचा फरक हुन्छ र तपाईंसँग बस्ने मानिस पनि फरक–फरक हुन सक्छन्। 
सुरक्षा भिडियो मात्र होइन, विमानको सिटको खल्तीमा राखिएका सुरक्षासम्बन्धी पोस्टर वा लिफलेट पढ्नु पनि उत्तिकै महत्वपूर्ण हुन्छ। तपाईं उडिरहेको विमानको बारेमा सबैभन्दा सान्दर्भिक जानकारी ती कामजातमा हुन्छन्। 
सामान्यतः जहाज दुर्घटनामा बाँच्ने सम्भावना कमै हुन्छ । तर, गत साता काठमाडौंमा भएका वा यस्तै खालका दुर्घटना वा आकस्मिक अवस्थामा आफू बाँच्ने सम्भावना बढाउनका लागि केही उपाय सहयोगी हुन बन्न सक्छन् । दुर्घटनाबाहेक पनि जहाजमा हुन सक्ने अन्य घटनाबाट सुरक्षित रहन र उडान आरामदायी राख्न पनि यी उपायले सहयोग गर्न सक्छ ।
संकेत बत्तीमा सिट बेल्टको चिह्न बन्द भए पनि उडानभर सिट बेल्ट लगाइरहनुस्। अन्य आपत्कालीन अवस्था वा मेकानिकल समस्याभन्दा बढी उडानका क्रममा मौसमका कारण विमान नराम्रोसँग हल्लिने (टर्बुलेन्स) हुने सम्भावना हुन्छ। त्यो समयमा सिट बेल्ट लगाउनाले तपाईंलाई सुरक्षित राख्छ।
आफ्नो सिटवरपर ध्यान दिनुस्
कुनै आपत्कालीन अवस्था आइपरेमा के गर्ने भनेर पहिले नै योजना बनाउन चाहनुहुन्छ भने विमानभित्र आफू बसेको सिटको वरपर के छ भनेर ध्यान दिनुस्। तपाईं बस्नासाथ आकस्मिक अवस्थामा बाहिरिने ढोका कता छन् भनेर याद राख्नुस्। तपाईंको सिट र तपाईंको नजिकका दुई आकस्मिक द्वारबीच सिटको संख्या गन्नुस् र दुवै तिरबाट निस्किने रणनीति बनाउनुस्। आपत्कालीन अवस्थामा त्यो रणनीतिले तपाईंलाई निस्किन विकल्प दिन्छ।
‘एक्जिट डोर’ नजिक बसे जिम्मेवारी थपिन्छ
तपाईंलाई गोडा राख्नका लागि फराकिलो ठाउँ चाहिएको छ भने ‘एक्जिट डोर सिट’ उपयुक्त हुन सक्छ। तर, योसँगै जिम्मेवारी पनि थपिन्छ । ‘एक्जिट डोर’सँगैको सिट पाउनुभयो भने तपाईं आपत्कालीन अवस्थामा वरपरका मानिसलाई सुरक्षित बनाउन सहमत हुनुपर्छ। आकस्मिक अवस्थामा, सबैले तपाईंबाट त्यो सहयोगको अपेक्षा गर्छन्।
एक पेग कम पिउँदा राम्रो हुन्छ
धेरैले हवाई यात्रामा मदिरा सेवनलाई रमाइलो रूपमा लिन्छन्। तर, उडानको समयमा मदिरा नपिउनु वा एकदमै कम पिउनु उपयुक्त हुन्छ। धेरै मदिरा सेवनले मानिसलाई अचेत बनाउन सक्छ। यसले गर्दा आपत्कालीन अवस्थामा विमानबाट बाहिरिन कठीन हुन सक्छ। त्यसबाहेक, मदिराले शरीरमा पानीको मात्रा कम गराउँछ। 
‘फ्लाइट एडेन्डेन्ट’लाई सम्मान गर्नुस्
‘फ्लाइट एडेन्डेन्ट’लाई आकस्मिक सेवा दिने व्यक्तिको रूपमा लिनुस्, जसले बाँकी समय तपाईंलाई खानेकुरा र पेयपदार्थ दिनेसहित अन्य सेवा प्रदान गर्छन्। उनीहरूले आफ्नो जीवनलाई जोखिममा राखेर तपाईंको जीवन बचाउन तालिम पाएका हुन्छन् र आकस्मिक अवस्थामा त्यसै गर्छन्। जब तपाईंले थप खानेकुरा, बियर, पेयपदार्थ वा अरु केही माग्दा उनीहरूले दिन अस्वीकार गर्छन् भने तर्क नगर्नुस् र उनीहरूको जवाफलाई हाँसेरै स्विकार्नुस् । एयरलाइन्सको क्याटेरिङ र भित्रको सेवाको निर्णय गर्ने उनीहरू होइनन्।
