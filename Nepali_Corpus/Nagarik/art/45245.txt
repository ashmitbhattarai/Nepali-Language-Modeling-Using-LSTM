काठमाडौं – मध्यपश्चिम क्षेत्रमा लोकप्रिय भाका सिंगारु गीत ‘आँखा जुध्यो’ को भिडियो सार्वजनिक गरिएको छ । बन तथा वातावरणमन्त्री शक्तिबहादुर बस्नेत, पूर्वसासद हरिचरण शाह, सिस्टर नेपालकी अध्यक्ष नन्दा बस्याल लगायतले शनिबार गीत र म्युजिक भिडियो सार्वजनिक गरेका हुन्।
पूर्णकला बिसी र शिव संगीतको आवाजमा रहेको ‘आँखा जुध्यो’ गीतको लय तथा शब्द संकलन तिलक खड्काले गरेका हुन् । बिबी अनुरागीको संगीत संयोजन तथा प्रकाश भट्टको निर्देशनमा रहेको यो गीतको म्युजिक भिडियोमा नायक दिलिप रायमाझी र नन्दा बस्यालको अभिनय छ।
सिस्टर नेपालद्धारा आयोजित कार्यक्रममा लालटिन नेपालले नाटक प्रस्तुत गरेको थियो । बोक्सीप्रथाको विषय समेटिएको नाटक रामकुमार एलनले लेखेका हुन्। टार्जन दाहाल र केसी राजाको निर्देशन रहेको ‘बोक्सी उद्योग’ नाटकमा केसी राजा, नीतु पौडेल, बालानन्द मैनाली, संजिव राई, रुपेश राई, अंकिता राई र पदम घिमिरेको अभिनयले दर्शकलाई मनोरन्जनका साथै भावुक बनायो । एकल महिलामाथि समाजको कुदृष्टि र बोक्सीको आरोपमा गरिने हत्यामा केन्द्रित नाटकले दर्शकको आँखा रसाए।
कार्यक्रममा बन तथा वातावरणमन्त्री शक्तिबहादुर बस्नेतले मुलुकका विभिन्न क्षेत्रमा लोकप्रिय भाकाहरूलाई संकलित गरेर नेपाली संगीतलाई अझ मजवुत बनाउनुपर्ने बताए । मन्त्री बस्नेतले भने,‘आर्थिक समृद्धिले मात्र मुलुकको विकास हुने होइन, कला, संस्कृतिको विकासबिना मुलुकको समृद्धि सम्भव छैन ।’कार्यक्रममा झ्याउरे भाका लगायत पश्चिमेली कला संस्कृति झल्किने गीत तथा नृत्य प्रस्तुत गरिएको थियो।
