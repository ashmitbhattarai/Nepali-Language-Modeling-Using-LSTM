काठमाडौं-  फरक धारका कलाकार खगेन्द्र लामिछानेको नयाँ फिल्म घोषणा भएको छ। ‘गोपी’ शीर्षकमा बन्न लागेको सिनेमाको बुधबार औपचारिक घोषणा गरिएको छ। लामिछानेको 'डमरुको डण्डिवियो' ले रिलिजको मिति पर्खँदै छ। फिल्मलाई ‘घामपानी’ निर्देशन गरेका दीपेन्द्र लामाले निर्देशन गर्ने छन्।
लामाले फिल्ममा देशमै केहीगर्न खोज्ने युवाको कथा समेटिने जानकारी गराए। ‘फिल्मले निजी व्यवसाय गर्ने क्रममा आइपर्ने पारिवारिक, सामाजिक र नीतिगत अड्चनका कथालाई प्रस्तुत गर्ने छ,’ उनले भने, ‘कठिन परिस्थिति र जटिल परिवेश हुँदाहुँदै पनि वर्तमान समयमा स्वदेशमै सपनाको खेति गर्ने युवामा यो फिल्म समर्पित रहनेछ।’
फिल्मलाई आरोही इन्टरटेनमेन्टको ब्यानरमा मणि कर्ण केसीले निर्माण गर्न लागेका हुन्। फिल्मको कार्यकारी निर्माताको रुपमा श्रीधर पौडेल रहेका छन्। पौडेल फोटो पत्रकार हुन्। पौडेलले फिल्मको अधिकांश सुटिङ काठमाडौं र केही दृश्य तराईमा गर्ने जानकारी गराए।
‘बधशाला’बाट अभिनयमा डेब्यु गरेका लामिछानेले त्यसयताका सबै फिल्ममा अभिनेतासँगै लेखकको पनि भूमिका निर्वाह गरेका छन्। आफूले लेखेबाहेकका फिल्ममा नदेखिने आरोप खेप्दै आएका खगेन्द्रले चित्त बुझ्दो स्क्रिृप्ट नपाएकाले आफैंले लेखेका फिल्ममामात्र देखिँदै आएको बताए। तर यस पटक उनी सामीप्यराज तिमल्सेनाले लेखेको पटकथामा अभिनय गर्न लागेका हुन्।
फिल्ममा सुरक्षा पन्त,अंकित खड्का र प्रकाश घिमिरे फाइनल भएका छन् भने बाँकी कलाकार छनोटको क्रममा रहेको निर्माण टिमले बतायो। शैलेन्द्र डीकार्की को छायांकन र निमेष श्रेष्ठको सम्पादन रहने फिल्म भदौ १ गतेबाट फ्लोरमा जानेछ।
 
 
 
