गत सोमबार सामाजिक कार्य (सोसल वर्क) विषय पढिरहेका देशभरका विद्यार्थीहरू त्रिभुवन विश्वविद्यालयको प्रांगणमा भेला भए। ‘विश्व सामाजिक कार्य दिवस २०१८’ मनाउन आएका उनीहरूले आफ्नो पहिलो सामाजिक कामको अनुभव एकआपसमा साटे।
यस्तै अनुभव सुनाउँदै थिए, दाङको मध्यपश्चिम कलेजमा सामाजिक कार्य पढ्दै गरेका सुमन ठकुरी । उनी कलेज जाने–आउने मात्रै गर्दैनन्, आफूले पढेको विषयको सम्भावना र समाजमा कुन–कुन काम गर्ने भनेर खोजी पनि गर्छन्। ‘सुरुमा हामीले पैसा उठाएर गाउँको बाटो बनाउने कार्यको नेतृत्व ग¥यौं,’ उनले भने, ‘सामाजिक कार्य विषय पढेर काम मात्रै होइन, समाजका मानिसहरूलाई विकासका कामहरू पनि सहजै बुझाउन सकिन्छ।’
सामाजिक कार्यमा आफूलाई डो¥याउन सामाजिक कार्य विषय पढेको भक्तपुर एसएस कलेजकी अनिता बस्नेतले बताइन्। उनी स्नातक तह दोस्रो वर्षमा अध्ययन गर्दै छिन्। ‘हाम्रो पढाइ कुनै समाजका लागि हो,’ उनले भनिन्, ‘हामीले पहिलो सामाजिक कामको अभ्यास पनि गरिब र बेरोजगार समाजमै पुगेर गरेका हुन्छौं।’ उनले पहिलो सामाजिक कार्यअन्र्तगत नगरभित्र सरसफाइ टोली बनाएर सफाइ अभियानको नेतृत्व गर्दै आएको बताइन्। भक्तपुर नगरपालिका–५ मा टोली बनाएर सफाइ कार्य गर्दै आएको उनको भनाइ छ। ‘पहिले–पहिले आफ्नै छरछिमेकलाई फोहर व्यवस्थापनबारे चेतनामूलक तालिम दिएका थियौं,’ उनले सुनाइन्, ‘अहिले समूह नै बनाएर आफ्नो टोल सफाइको अगुवाई गरिरहेका छौं।’ 
समाज विकासको सपना बोकेर सोसल वर्क विषय पढ्ने विद्यार्थीहरू पढ्दापढ्दै सामाजिक कार्य गर्दै आएका छन्।
माज विकासको सपना बोकेर सोसल वर्क विषय पढ्ने विद्यार्थीहरू पढ्दापढ्दै सामाजिक कार्य गर्दै आएका छन्। भक्तपुरको ख्वप कलेजमा पढ्दै आएका सन्तोष न्यौपानेको अनुभव पनि उनकोसँग मिल्दो छ। उनले आफूले पहिलो सामाजिक कामअन्र्तगत टोलका दिदीबहिनीहरूलाई सूचनाको हकबारे जानकारी दिएको सुनाए। ‘पढ्दै काम गर्ने हो भने समाजमा भिज्न पनि सजिलो हुन्छ,’ उनले सुनाए, ‘पढाइको सन्दर्भमा पनि हामीले यस्ता कुराहरू बुझेका हुन्छौं।’
कार्यक्रममा सामाजिक कार्य विषय अध्ययन गर्दै गरेका हजारभन्दा बढी विद्यार्थी सहभागी थिए। कार्यक्रममा विद्यार्थीहरूले आफ्ना अनुभव साटेको कार्यक्रम संयोजक रमेश हमालले जानकारी दिए। उनका अनुसार यस्ताखाले कार्यक्रमले विद्यार्थीको क्षमता अभिवृद्धि र आत्मविश्वास बढाउन ठूलो भूभिका निर्वाह गर्छ। ‘देशैभर सामाजिक कार्य विषय लिएर अध्ययन गरिरहेका विद्यार्थीहरूको जागिरे बाटो खुलोस् र सरकारले उक्त विषय पढेकालाई जागिरको कुनै क्षेत्र तोकिदियोस् भन्नका लागि हामीले यसो गर्दै आएका हौं,’ उनले सुनाए, ‘देशभर यो विषय पढ्ने सात लाखभन्दा बढी विद्यार्थी छन्। तर, उनीहरूले पढाइपश्चात कुन क्षेत्रमा काम गर्ने भनेर सरकारले तोकिदिएको छैन, हामीले यही विषयलाई मध्यनजर गर्दै हरेक वर्ष यो दिवस मनाउँदै आएका छौं।’ उनका अनुसार सामाजिक कार्यको पाठ्यक्रम कमजोर छ। यसले गर्दा यो विषय पढ्ने सबैले जागिर नपाएको उनको भनाइ छ।
कार्यक्रममा त्रिभुवन विश्वविद्यालयका प्राध्यापक र शिक्षाविद्हरू पनि सहभागी थिए। त्रिभुवन विश्वविद्यालयका प्राध्यापक टीकाराम गौतमले सरकारले विश्वविद्यालयलाई बेवास्ता गरेर शैक्षिक कार्यक्रमहरू बनाउने गरेको गुनासो गरे। उनले त्रिविले बेरोजगार विद्यार्थी उत्पादन ग-यो भनेर सरकारले रोजगारमुखी कार्यक्रम नल्याएको आरोप लगाए। उनले भने, ‘हामीले त शैक्षिक क्षेत्रलाई गुणस्तरीय बनाउन खोज्ने हो। तर, बजेट दिने र कार्यक्रम ल्याउने त सरकारले हो।’ तर, माथिल्लो निकायले काम नगरेको प्रभाव कलेज र विद्यार्थीहरूमा परेको छ। उनका अनुसार नेपालमा कति डाक्टर, इन्जिनियर, नर्स लगायतको जनशक्ति आवश्यक छ? त्यसको सही पहिचान गर्ने र नीति निर्माण तहमा पु¥याउने कामका लागि समाजशास्त्री चाहिन्छ। प्राविधिक जनशक्तिलाई सही स्थानमा काममा लगाउने कार्य समाजशास्त्रसम्बन्धी जानकारी हुनेले गर्न सक्छन् । ‘राज्यले ल्याउने नीति कार्यक्रम सफल पार्न प्राविधिक जनशक्ति लगाउने हो,’ उनले भने, ‘त्यस्तो प्राविधिक जनशक्तिलाई सही परिचालन गर्ने तथा नीति निर्माण गर्ने कार्य समाजशास्त्रीले गर्ने गर्छन्, त्यसैले पनि यो विषय महत्वपूर्ण मानिन्छ।’ उनले अहिले पढिरहेका विद्यार्थीहरूले पढ्दापढ्दै सामाजिक कार्यमा हात हालेकाले त्यसको प्रभाव राम्रो हुने सुनाए। उनका अनुसार हरेक क्षेत्रको विकासका लागि आधार भनेको सामाजिक विज्ञान हो। समाज बुझ्ने, सामाजिक सम्बन्ध केलाउने परिवर्तनको आधार तयार गर्ने काम सामाजिक विज्ञानले गर्छ। 
‘नेपालजस्तो मुलुकमा धेरै बेरोजगारी बढ्नुमा सामाजिक, राजनीतिक समस्या हाबी हुनु प्रमुख कारण हो,’ उनले भने, ‘सामाजिक विज्ञानमा दक्षता भएको जनशक्तिको कमीले गर्दा पनि यस्तो भएको हो। सम्बन्धित विज्ञहरूलाई सही स्थानमा परिचालन गर्न नसक्नु नीति निर्माण तहमा सामाजिक विज्ञानका विज्ञको पहुँच नहुनु हो।’ उनले  पढेकाले कहाँ काम गर्ने भन्ने क्षेत्रको अभाव पनि भएको बताए। 
त्रिविका प्राध्यापक तथा कार्यक्रमका अध्यक्ष प्रतीक लामिछानेले सामाजिक कार्य विषय अध्ययन अध्यापन गराउने व्यक्ति र संस्थाहरूको एकीकृत पहलपछि मात्रै स्थापित हुने बताए। ‘यो अरु विषयजस्तो होइन,’ उनले भने, ‘समाज विकासको नयाँ प्रतिभा खोजी गर्ने विषय नै सामाजिक कार्य हो।’ उनका अनुसार सबै शास्त्रको आ–आफ्नै महत्व हुन्छन्। विज्ञान पढेकाले नीति नियम र समाजको विश्लेषण गर्न सक्दैन। सर्वसाधारणको समस्या पहिचान, आवश्यकता र राज्यसँग जोडिएका विभिन्न किसिमका नीति र कार्यक्रम पहिचान, निर्माण र कार्यान्वयनमा योगदान गर्न सामाजिक शास्त्र अध्ययन गरेका विद्यार्थी आवश्यक हुन्छ। 
कार्यक्रममा ६ विश्वविद्यालयअन्र्तगत पर्ने ७० भन्दा बढी कलेजका विद्यार्थीहरू सहभागी थिए। देशभरका ६१ कलेजले संयुक्तरूपमा दिवस मनाएका थिए।
