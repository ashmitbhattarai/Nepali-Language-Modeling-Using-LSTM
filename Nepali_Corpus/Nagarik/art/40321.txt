काठमाडौं–इतिहास शिरोमणि बाबुराम आचार्यको स्मृतिमा ‘बाबुराम आचार्य स्मृति प्रतिष्ठान’ स्थापना गरिएको छ । बाबुरामका शिष्य तथा इतिहास विषयका प्राध्यापक डा. तुलसीराम वैद्यको अध्यक्षतामा प्रतिष्ठान जिल्ला प्रशासन कार्यालय काठमाडौंमा गत सोमबार विधिवत रुपमा दर्ता भएको हो।
प्रतिष्ठानका अध्यक्ष वैद्यले विहीबार पत्रकारमाझ प्रतिष्ठानले बाबुरामका कृतित्व र व्यक्तित्वसँग सम्बन्धित अध्ययन अनुसन्धान कार्यलाई अघि बढाउने काम गर्ने बताए । ‘वास्तवमा यो काम राज्यले गर्नुपर्ने हो । तर राज्यको ध्यान यसतर्फ गएन । पुरानादेखि नयाँ पुस्तालाई नेपालको इतिहासको बारेमा जानकारी गराउने अग्रज बाबुराम नै हुनुहुन्छ,’ उनले भने, ‘मेरा लागि बाबुराम आचार्य मातापिता दुवै हो । किनकी नेपालको इतिहासलाई सही दिशामा ल्याउने काम बाबुरामले नै गर्नुभएको छ।’
उनले बाबुरामसँगको भेटमा नेपालको इतिहासलाई कसरी आम जनमानसमा अझ विस्तृत रुपमा बुझाउने विषयमा छलफल हुने गरेको स्मरण गरे । ‘मैले पृथ्वीनारायण शाहको बारेमा अलाहबादबाट पीएचडी गर्दा बाबुराम सरले नै अध्ययन सामाग्री जुटाउनमा सहयोग गर्नुभएको थियो,’उनले भने,‘उहाँ नेपालको इतिहास विषयलाई प्राज्ञिक रुपमा नै छलफलको विषय बनाउनुपर्छ भन्नुहुन्थ्यो।’
बाबुरामकी नातिनी कञ्चन शर्माले हजुरबुवाको सम्मान देशले गर्नुपर्ने धारणा पिताले राख्दै आएको बताइन् । ‘उहाँ मेरो हाम्रो नभई देशको सम्पत्ति हो भन्नुहुन्थ्यो,’कञ्चनले भनिन्,‘उहाँ बुवाको भावनालाई देशले एकदिन अवश्य बुझ्छ भन्नुहुन्थ्यो ।’ चिनियाँले अहिलेको सगरमाथालाई उसबेला माउन्ट एभरेष्ट भन्ने गरेको स्मरण गर्दै तत्कालीन अवस्थामा राजा महेन्द्रले माउन्ट एभरेष्टलाई के नाम दिने भनेर बाबुरामलाई अध्ययन गराउन लगाएपछि सगरमाथा नामाकरण गरिएको बताइन्।
प्रतिष्ठानकी सदस्य तथा इतिहास विषयकी प्राध्यापक डा. मिना ओझाले इतिहास लेख्न सिकाउने व्यक्ति बाबुराम नै भएको दाबी गरिन् । ‘इतिहास पढ्ने धेरै विद्यार्थीलाई बाबुरामले नेपालको इतिहास लेखेका हुन् भन्ने थाहा छ । नेपालको वास्तविक पहिचान गुम्न लागेको अवस्थामा बाबुराम आचार्यले नै पहिचान दिने काम गर्नुभयो,’उनले भनिन्।
संस्थाका राजेश्वर आचार्यले राज्यले बाबुरामको सम्झनामा राज्यले कलेज, विद्यालय, अध्ययन केन्द्र वा अन्य कुनै सामाजिक काम गर्नुपर्ने भए पनि त्यस्तो नगरेकोमा दुःख लागेको बताए । संस्थामा राजेश्वर आचार्य, कञ्चन शर्मा, बाबुराम आचार्य, सुरेन्द्र केसी, कृष्ण आचार्य र मिना ओझा छन्।
संस्थाले आगामी फागुन २९ गते इतिहास शिरोमणिको १ सय ३० औं जन्मजयन्ती मनाउने, बाबुरामका कृतित्व र व्यक्तित्व सम्बन्धी अध्ययन अनुसन्धान कार्यलाई अघि बढाउने, उनका प्रकाशित तथा अप्रकाशित सामाग्रीलाई अद्यावधिक एवं पुनःप्रकाशित गर्ने, इतिहास शिरोमणिका नाममा इतिहासका क्षेत्रमा समर्पित प्रतिभाहरूको प्रोत्साहनका लागि सम्मान गर्ने वा पुरस्कृत गर्ने कार्यक्रम गर्ने जनाएको छ।
 
