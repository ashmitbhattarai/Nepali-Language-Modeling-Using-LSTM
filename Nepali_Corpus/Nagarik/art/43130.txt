मुम्बई– बलिउडका चर्चित अभिनेता सलमान खानले ४८ घण्टापछि जमानत पाएका छन्। कालो हरिण (कृष्णसार) मारेको अभियोगमा दोषी ठहरिँदै विहीबार ५ वर्षको सजायसहित जेल चलान भएका सलमानले तेस्रो दिन जोधपुर सेसन अदालतबाट ५० हजार रुपैयाँमा जमानत पाएका हुन्। 
अदालतको जमानत पत्र जेल पुगेपछि उनी रिहा हुनेछन्। भारतीय सञ्चारमाध्यमका अनुसार उनी साँझ ७ बजेभित्र रिहा भइसक्नेछन्। अदालतले उनलाई ७ मे मा अदालतमा उपस्थित हुन आदेश समेत दिएको छ भने देश छोड्नुभन्दा पहिला अदालतबाट अनुमति लिन भनेको छ।
राजस्थानको जोधपुरस्थित कांकाणी गाउँमा १९९८ मा कालो हरिणको शिकार गरेको मुद्दामा विहीबार सलमान दोषी ठहरिएका थिए। उनलाई ५ वर्ष जेल र १० हजार रुपैयाँ जरिवाना गरिएको थियो।
