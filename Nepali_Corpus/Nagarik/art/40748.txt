काठमाडौं– प्रहरीले नृत्य रियालिटी शो डान्स नेपाल डान्सका आयोजक बिक्रम अछामीलाई पक्राउ गरेको छ। अछामीले रियालिटी शो चलाउने भन्दै ठगी गरेको उजुरी परेपछि महानगरिय प्रहरी अपराध महाशाखाको टोलीले बुधबार उनलाई काठमाण्डौ बागबजारबाट पक्राउ गरेको हो। 
काठमाडौ धुम्बाराहीका अछामीले भि एण्ड भाइरस डान्स एकेडेमी  खोली ‘डान्स नेपाल डान्स’ टेलिभिजन रियालिटि शो चलाउँदै आएका थिए। उनले उक्त शोको  पहिलो सिजन २०६८ जेठ २७ गतेबाट देशभर अडिशन लिएर सुरु गरेका थिए। त्यस्तै ०७३ साल साउन २६ गतेबाट दोस्रो सिजन सुरु गरी देशभरका चार सय जनालाई सहभागी गराएका थिए।  कार्यक्रमका लागी उनले प्रत्येक आवेदकसँग पाँच सयका दरले फारम शुल्क लिएका थिए। 
कार्यक्रममा पहिलो सिजनमा प्रथम हुनेलाई एक लाख र दोस्रो सिजनमा प्रथम हुनेलाई दुई लाख ५० हजार दिने घोषणा गरिएको थियो। त्यस्तै फस्ट रनरअपलाई ५० हजार र तेस्रोलाई १८ हजार रुपैयाँ नगद पुरस्कार तोकिएको थियो। विजेतालाई विभिन्न ठाऊँमा जागिर समेत लगाइदिने आयोजकले प्रतिवद्धता व्यक्त गरेको थियो। प्रतिवद्धता अनुसार  विजेतालाई हालसम्म  पुरस्कार रकम लगायत केही पनि नदिई ठगी गरेपछि उनलाई कारबाही गर्न भन्दै पीडितले प्रहरीलाई उजुरी गरेका थिए। पक्राउ परेका उनलाई थप अनुसन्धानका लागि प्रहरी परिसर काठमाडौ पठाइएको महाशाखाले जनाएको छ।  
पक्राउ परेका उनीमाथि मुलुकी ऐन ठगीको महल अनुसार कारबाही गरिने प्रहरलिे जनाएको छ। उनले ठगी गरेको विगो कायम भएमा बिगो भराई पाँच हजार रुपैयाँ जरिवान र पाँच वर्षसम्म कैद हुन सक्ने प्रहरीले जनाएको छ। 
शो मा पार्टनर बनाउने भन्दै १५ लाख ठगी 
अछामीले आफूले चलाउँदै आएको रियालिटी शोमा पार्टन बनाउने भन्दै काठमाडौ नारायणटारकी राधिका गमालसँग १५ लाख रुपैयाँ लिएका थिए। उनले उक्त रकम २१ दिनभित्र फिर्ता गर्ने र शोमा साझेदार बनाउने आश्वासन दिएका थिए। तर पैसा लिएको दुई महिनासम्म पनि आफूसँग सम्पर्क नगरेको गमालले बताइन।
‘हामीले विश्वास गरेर कामको पैसा समेत उसलाई दियाँै तर ऊ त ठगी धन्दामा संलग्न रहेछ,’ गमालले भनिन्। प्रहरीले बुधबार अछामीलाई पक्राउ गरेपछि हालसम्म अछामीबाट ठगिएका १५ जना महाशाखामा आएको प्रहरी उपरीक्षक नरेन्द्र उप्रेतीले जानकारी दिए। ‘हालसम्म लाखाैं ठगीको उजुरी लिएर १५ जना हामीसँग आइसकेका छन, अरु पनि आउने क्रम जारी छ,’ उप्रेतीले भने। अछामीले ठगिएकाहरुलाई पैसा फिर्ता गरिदिने भन्दै मुद्दा फिर्ता लिन आग्रह गरेको एक पीडितले बताए। ‘पहिले हामीलाई टेरेन, अहिले मुद्दा फिर्ता गरे फैसा दिन्छु भन्दैछ,’ एक पीडितले भने। 
भोटिङ बापत पनि पैसा संकलन 
सामान्यत रियालिटी शोहरुमा विजेता छनोट गर्नका लागि एसएमएस भोटिङको व्यवस्था गरिएको हुन्छ। डान्स नेपाल डान्समा पनि विजेटा छनोट गर्ने आधार एसएमएस भोटिङ नै गरिएको थियो। तर आयोजकले प्रतिस्पर्धीलाई भोटिङ गर्नका लागि आफैले पैसा उठाएको प्रहरी अनुसन्धानबाट पुष्टि भएको छ। 
आयोजक अछामी लगायतले प्रतिस्पर्धीलाई जिताइदिने भन्दै लाखाैं रुपैयाँ असुलेको प्रहरीले जनाएको छ। ‘आयोजकको नियत राम्रो देखिएन,’ प्रहरी उपरिक्षक उप्रेतीले भने। ‘एसएमएस भोटिङका नाममा पनि ठगी गर्न खोजेको देखियो,’ उनले भने। आयोजकले डान्स नेपाल डान्सको सिजन ३ का लागि पनि अडिसन लिने भन्दै काठमाडौका विभिन्न विद्यालयमा फारम वितरण गरी विभिन्न शिर्षकमा पैसा असुलेको प्रहरीले जनाएको छ। 
