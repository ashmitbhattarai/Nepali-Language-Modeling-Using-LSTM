राज्य सञ्चालनका विविध अवयवमध्ये संवैधानिक अंगको भूमिका महत्वपूर्ण मानिन्छ। राज्य संयन्त्रभित्रका यी संवैधानिक अंग आफैंमा स्वायत्त प्रकृतिका मात्र हुँदैनन्, मुलुकले अपनाएको लोकतान्त्रिक प्रणालीभित्र सन्तुलन र नियन्त्रणमा यिनको प्रभावकारी भूमिका हुन्छ। राज्यको कुनै अंगले गरेको कामलाई अर्को अंगले अनुगमन गर्छ। त्यसमध्येको अर्को संवैधानिक आयोगले परीक्षण गरी सही–गलत भएको प्रतिवेदन बुझाउँछ। लोकतान्त्रिक सरकार सञ्चालनको सुन्दर पक्ष यही हो। तानाशाही सरकारमा सबैभन्दा माथि नेतृत्व गर्ने व्यक्तिको पूजामै राज्यका सम्पूर्ण अंग व्यस्त हुन्छन्। यस्तो प्रवृत्तिले राज्य संयन्त्रको माथिल्लो ओहदामा रहेको व्यक्तिमा सर्वेसर्वा मै हुँ भन्ने भाव पलाउँछ। जब एउटा व्यक्तिलाई आफूमा अजस्र क्षमता भएको भान पर्न थाल्छ तब ऊ ‘मेगालोमेनिक’ अर्थात् शक्तिको अतिशय भोकले ग्रस्त हुन थाल्छ। मैले मात्र यस्तो काम गर्न सक्छु भन्ने भावले उसलाई ‘भुइँमा न भाँडामा’ को स्थितिमा पनि पु¥याउन सक्छ। त्यसैकारण प्रजातान्त्रिक शासन व्यवस्थाले राज्य व्यवस्थाको उपल्लो स्थानमा रहेका व्यक्तिलाई एउटा हदसम्मको उन्मुक्ति दिए पनि त्यहाँ नियन्त्रणको व्यवस्था राखेकै हुन्छ । सरकारमाथि संसद्को नियन्त्रण रहन्छ। सरकारकै काममा पनि विभिन्न निकायले नियन्त्रण गरिरहेका हुन्छन्। र, सरकारले यसलाई बन्धनका रुपमा होइन बरु आफ्नो कामलाई व्यवस्थित तुल्याउनका निम्ति यस्तो व्यवस्था भएको रूपमा ग्रहण गर्नुपर्ने हुन्छ। 
संविधानले व्यवस्था गरेका संवैधानिक आयोगमा नियुक्तिका निम्ति यसका प्रमुख प्रधानमन्त्री केपी शर्मा ओलीले ध्यान पु-याउनुपर्ने हुन्छ। अहिले धेरै संवैधानिक आयोगमा तिनका प्रमुख र सदस्यहरूको स्थान रिक्त रहेको छ। तिनको पदपूर्तिका निम्ति संवैधानिक परिषद्को बैठक बोलाउने प्रक्रिया सुरु गर्नु पनि उत्तिकै आवश्यक छ।
संघीयतामा मुलुक प्रवेश गरेसँगै कार्य सम्पादन व्यवस्थित तुल्याउन विभिन्न संवैधानिक आयोग गठनको तारतम्य मिलाइएको छ। यी आयोगको व्यवस्था संविधानले नै गरेको छ। संवैधानिक अंगमा हुने नियुक्तिका निम्ति प्रधानमन्त्रीको अध्यक्षतामा एक संवैधानिक परिषद् रहने व्यवस्था गरिएको छ। यसमा प्रधानन्यायाधीश, प्रतिनिधिसभाका सभामुख, राष्ट्रियसभाका अध्यक्ष, प्रतिनिधिसभाका विपक्षी दलका नेता, प्रतिनिधिसभाका उपसभामुख सदस्यका रुपमा रहने व्यवस्था छ। संवैधानिक परिषद्को प्रतिनिधित्वका हिसाबले हेर्दा मुलुकका निम्ति अत्यावश्यक हुने संवैधानिक निकाय प्रमुखको नियुक्तिमा योग्यभन्दा योग्यलाई अवसर दिन कुनै कसर नराख्नुपर्ने हो। राज्यका तीन अंगका सबैजसो प्रमुखको यसमा उपस्थिति मात्र छैन, प्रमुख विपक्षी दलका नेतालाई समेत यसमा सहभागी गराएर सत्तारुढ दलबाट कुनै गल्ती हुन लागे त्यसमा पनि सन्तुलन र नियन्त्रण कायम गर्ने उद्देश्य राखेको देखिन्छ। विगतमा यस्तो सर्वाेच्च निकायबाट समेत नियुक्तिमा गल्ती गरेको देखिएको छ। विशेष गरी अख्तियार दुरुपयोग अनुसन्धान आयोगको प्रमुखमा लोकमानसिंह कार्कीलाई नियुक्ति गर्दा प्रमुख दलहरूले दिएको दबाबका कारण संवैधानिक परिषद् प्रभावकारी हुन नसकेको देखिएको छ। नियुक्तिमा ध्यान पुग्न नसक्दा त्यसबाट आउने व्यक्तिले सम्बन्धित संस्थाको मर्यादा धुलिसात हुने गरी काम गरेको अनुभव पनि भइसकेको छ। संवैधानिक परिषद्ले प्रभावकारी भूमिका निर्वाह गर्न सकेको भए गोपाल पराजुलीजस्ता व्यक्तिलाई न्यायमूर्तिको त्यो सर्वोच्च आसनमा पु-याउने काम हुने थिएन। आज तिनका कारण आस्थाको धरोहरमाथि कलंकको टीका लागेका छन्। 
यी यावत् घटनाक्रमको अनुभव गरेर संविधानले व्यवस्था गरेका संवैधानिक आयोगमा नियुक्तिका निम्ति यसका प्रमुख प्रधानमन्त्री केपी शर्मा ओलीले ध्यान पु-याउनुपर्ने हुन्छ। अहिले धेरै संवैधानिक आयोगमा तिनका प्रमुख र सदस्यहरूको स्थान रिक्त रहेको छ। तिनको पदपूर्तिका निम्ति संवैधानिक परिषद्को बैठक बोलाउने प्रक्रिया सुरु गर्नु पनि उत्तिकै आवश्यक छ। ओली प्रधानमन्त्री बनेको एक महिना पुगिसकेको छ । साथै संवैधानिक परिषद्का सबैजसो सदस्यसमेत निर्वाचित/नियुक्त भई तत्तत् स्थानमा आइसकेका छन्। संविधानअनुसारका १२ संवैधानिक निकायमध्ये अहिले नौ वटामा प्रमुख छैनन्। प्रधानमन्त्री ओलीले मुलुकमा सुशासन र भ्रष्टाचार नियन्त्रणका पक्षमा आफूलाई उभ्याउँदै आएका छन्। त्यसका निम्ति अपरिहार्य हुने अख्तियार प्रमुखको स्थान रिक्त छ। लोकमानसिंह कार्कीको बर्खास्तगीपछि नियुक्त भएका दीप बस्नेतको समेत अवकाश भइसकेकाले  निमित्तका भरमा यो संस्था चल्दैछ। वास्तवमा सरकारले यथार्थमै मुलुकमा सुशासन र भ्रष्टाचार शून्यताको स्थिति अपेक्षा गरेको हो भने त्यसका निम्ति उज्ज्वल छवि भएका व्यक्तिलाई यसको नेतृत्वका निम्ति तयार पार्नु उचित हुन्छ। सर्वोच्च अदालतलगायतका संवैधानिक निकायको नियुक्तिका निम्ति पनि ढिला गर्नु उचित हुँदैन। तदर्थ नेतृत्वबाट तदर्थवादी काम मात्र हुन सक्छ। जसरी सरकारले पूर्ण शक्तिका साथ काम गर्न खोजेको छ, त्यसरी नै संवैधानिक निकायलाई पनि तत्पर गराउन सक्नुपर्छ। विगतमा भएका नियुक्तिका गलत परम्पराबाट सरकारले पाठ सिक्नैपर्छ। फेरि पनि विगतका गल्ती दोहोरिए भने अपेक्षित परिणाम प्राप्त हुने छैन। सरकारलाई सफल बनाउने हो भने संवैधानिक निकायको नियुक्तिले पनि त्यसमा ठूलो योगदान पु-याउन सक्नेछ। 
