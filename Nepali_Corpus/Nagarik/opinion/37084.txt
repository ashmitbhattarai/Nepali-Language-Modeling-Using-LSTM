– डा. कृष्ण भट्टचन
सरल रूपमा भन्नु पर्दा पहिचान भनेको समानता र भिन्नता हो अर्थात् हामी र अरूबीच फरकको कुरा हो । यो रातारात बन्दैन । यो समयको कसीमा घोटिएर बाक्लिन्छ । यो मानव संसार सुन्दर, रमाइलो र मान्छेको अस्तित्वको निरन्तरता यही भिन्नताले सम्भव भएको हो ।
कुनै पनि व्यक्तिको पहिचान एउटा मात्र हुँदैन । बहुल पहिचानमध्ये कुनै पहिचान सधैँ एउटै हुन्छ । कुनै पहिचान समय, स्थान र परिस्थितिअनुसार बदलिरहन सक्छ । पहिचान विषयका विज्ञ रिचर्ड जेन्किन्सले व्यक्तिगत, अन्तक्र्रियात्मक र संस्थागत गरी तीन तहको पहिचानका कुरा गर्छन् । समूहगत र सामूहिक पहिचान त झनै महत्वपूर्ण हुन्छ । कुनै पहिचान कसैको चासोको विषय नबन्न सक्छ । कुनै पहिचान धेरैको वा सबैको चासो बन्न सक्छ ।                                                                     पहिचानमध्येमा समुदायगत, लैंगिक, जातिगत, भाषिक, धार्मिक, सांस्कृतिक, क्षेत्रगत, र वर्गीय पहिचान बढी सम्वेदनशील हुन्छ । यी पहिचान राजनीति, द्वन्द्व र अधोगति वा समृद्धिको विषयसँग पनि गाँसिएको हुन्छ । यी पहिचानलाई सम्मान र सुनिश्चित गरे समृद्धि र इन्कार गरे वा द्वन्द्वमा धकेले अधोगतितिर लाग्ने यथार्थको साक्षी इतिहास छ ।
सतहमा देखिएको विस्तार
यस्तो प्रक्रिया अन्य जातिमा पनि व्यापक छ । जस्तै थकालीको मृत्यु संस्कारमा मृतकको अस्तु ज्वाइँले माइतीको उपस्थितिमा थासाङ्गमा आप्mनो क्हुयुको पुर्खाको अस्तु राखेको प्वालमै ठाउँमै राख्नु पर्दछ । विगतमा कम्तीमा ४९ दिन मान्ने मृत्यु संस्कार पछि हिन्दूको ढाँचामा ढाल्ने क्रममा १३ दिन गरी आएकोमा आजकल ७ दिन गरेको छ । बाहुन पुरोहित लगाएर गर्ने एकाध परिवारलाई आफ्नै क्हुयु (नजिकको दाजुभाइ र चेली) ले बहिस्कार गर्ने गरेका छन् । काजक्रियाको क्रममा हिन्दूको प्रभावबाट नुन बार्ने र सेतो बस्त्र लगाउने सिको गरेकोमा यस्तो कार्य अब बिस्तारै हट्न थालेको देखिन्छ ।
निरंकुश राणा शासनका संस्थापक जंगबहादुर राणाले सन् १८५४ मा लागू गरेको मुलुकी ऐनले आदिवासीलाई मतवाली भनेर चार जातमध्येको तागाधारी पछि दोस्रो तहको जातको रूपमा हुले पनि आजसम्म आइपुग्दा जाँडरक्सी पिउनेमा बाहुन क्षेत्रीहरूले कथित मतवालीलाई पनि नाघेर उग्र मतवाली बनेको देखिएको छ । तर यसको मूल्य बाहुन क्षेत्री महिलाले सुख्खा क्षेत्र अथवा ड्राइ एरियाको आन्दोलनले एकातिर उग्र मतवालीले बाहुन पाउचको आविष्कार गरेर चुकाए ।
मृतकलाई गाड्ने प्रथाजन्य व्यवहार भएका आदिवासी, जस्तै राई, लिम्बूका लागि कहीँ सामुदायिक वन, कहीँ साझेदार वन, कहीँ राष्ट्रिय निकुञ्ज, कहीँ वन्यजन्तु आरक्ष केन्द्र, कहीँ राष्ट्रिय वन, कहीँ सार्वजनिक जग्गा आदिको नाममा लास गाडेर सद्गत गर्न नदिने गरेकोमा पहिचानको राजनीतिबाट प्रभावित भएर राज्य र स्थानीय निकायसँग लडेर लास गाड्ने स्थान सुनिश्चित गर्ने क्रम बढेर गएको छ । जलाउन चाहनेमध्येले पशुपति आर्यघाटमा लास जलाउनुको सट्टटा स्वयम्भुमा जलाउनेको संख्या बढेको छ ।
आदिवासीको जन्मदेखि मृत्युपर्यन्तको संस्कारमा जाँडरक्सीको आध्यात्मिक र धार्मिक अनिवार्यता अपरिहार्य छ । तर राज्यले विदेशी जाँडरक्सीको कोशी नदीको बाँधकोे ढोका सर्लक्क खोल्ने तर आदिवासी ज्ञान, सीप र जीवनचक्र संस्कारमा आधारित जाँडरक्सीमाथि कानुनी कुदृष्टिले गर्दा चेलीले माइत जाँदा डालोमा रक्सी बोकेर जानसमेत कानुनी प्रतिबन्ध लाग्नेलगायतका समस्याको कारणले आदिवासीको सम्बन्ध र संस्कृतिलाई भत्काउने क्रमको विरुद्ध प्रतिरोध जारी छ ।
आदिवासीहरू विभिन्न भाकामा गीत गाउन र नाचगानमा अत्यन्त धनी छन् । तमु र मगरको सोरठी, सालैजोलगायतका दोहोरी गीतका साथै मारुनी, कौडा, घाटु नाच र मगरको चुड्का नाचआदि, लिम्बूको पालाम, हाकपारे, धान नाच आदि, राईको साकेला सिली नाच, तामाङको तामाङ सेलो नाच, थारूको सजना र माघीया गीत प्रख्यात छन् । विगतमा आदिवासीको गीतभित्र हिन्दू शासकको बखान घुसाएको (जस्तै सोरठीमा खस आर्य राजा जय सिंह र रानी हेमइतीको कथा र मारुनीमा हिन्दूको भगवान कृष्ण र राधाको कथा) गलत भएको र यसरी घुसाइएको हिन्दू मिथकहरू हटाएर तमु र मगरको आफ्नै मिथक राखेर नाच्ने दिन धेरै टाढा छैन । त्यस्तै, आदिवासी भाकाका गीत खस नेपालीमा गाएर (जस्तै ः कुमार बस्नेतलगायतका कतिपय गीतहरू) र आदिवासीले खस नेपाली र हिन्दी गीतको भाकामा मातृभाषामा गाएर नाचेर पहिचान बिगार्ने गरेकोमा अब त्यस्तो अरूलाई गर्न नदिन र आफूले पनि नगर्न, नगराउन सचेत हुन थालेका छन् । त्यस्ता गीत र नाचमा आफ्नो सामूहिक पहिचान र अधिकारको कुरा उठ्न सुरु भएको छ । विगतमा ‘डल्ली मगर्नी हो’ र ‘कस्ले दियो नेप्टीलाई लाइटर’ भन्ने जस्ता आदिवासीलाई होच्याउने, अपमान गर्ने गीतहरू अब गाउन र बजाउन नसक्ने भइसक्यो । विभिन्न मातृभाषामा क्यासेट, म्युजिक भिडियो बन्ने क्रममा तिब्रता आएको छ ।
सतहमुनिको विस्तार
अन्तमा, पहिचानको राजनीति र कथा जीवन्त रहेकोले यो पुस्ताले पहिचानसहितको संघीयतालाई सुनिश्चित गर्न कथम कदाचित सकेन भने पनि आउने कुनै न कुनै पुस्ताले स्थापित गरी छाड्नेछ । यो काम जति चाँडो हुन सक्यो त्यति सबैका लागि उत्तम हुनेछ ।
