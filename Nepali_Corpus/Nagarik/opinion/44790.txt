‘अमेजिङ रेडियो! अमेजिङ प्रिजेन्टेसन! अल होस्ट युज्ड द वर्डअफ अमेजिङ–अमेजिङ’ पूर्व अर्थसचिव रामेश्वर खनालले आफ्नै ट्वीटर ह्यान्डलबाट ट्वीट गरे। रेडियो नागरिक ९६.५ प्रसारण भएको केही समयपछि उनले गरेको रेडियो नागरिकप्रतिको त्यो ट्वीट व्यङ्ग्य थियो कि अथवा साँच्चिकै नयाँ लागेर ट्वीट गरेका थिए, पछिल्ला उनको ट्वीटहरूमा खुलाइएको छैन तर, रेडियो नागरिकले स्थापनाको एक वर्षमै युवाहरूको मनमस्तिष्कमा स्थान बनाएको पक्कै छ। दाबीका साथ भन्न सकिन्छ, समाचार र कार्यक्रम चलाउने पुरानै शैलीलाई ब्रेक गरेको छ, अर्थात् जस्तो श्रोता उस्तै रुचिअनुसारको समाचार पस्कने जमर्काे गर्न सफल भएको छ। यही कारण रेडियो नागरिक जबर्जस्त धेरैको रोजाइमा परेको भन्न सक्ने आँट आएको हो।
आज रेडियो नागरिकले एक वर्ष पार गरेको छ। यो एक वर्ष सिकाइ मात्रै होइन ‘एक्सपेरिमेन्ट’का आधारमा पनि नयाँ शैलीको रेडियोका रूपमा स्थापित भएको छ। समाचार कक्षमा काम गरेका कारण सधैँ हाम्रो चाहना अहिलेका ‘बिन्दास’ पुस्तालाई रुचिकर कसरी बनाउने भन्ने कुरामा केन्द्रित रह्यो।
अमेजिङ रेडियो भनेपछि सोही अनुसारको समाचार शैली अपनाउन कठिन थियो। त्यसै कारण हामीले युवा, अलिकति पढेका मानिसहरू, बौद्धिक वर्ग र राजनीतिक पार्टीसम्बद्ध व्यक्तिहरूलाई टार्गेट गरेर समाचार बनाउन थाल्यौँ।
युवाको चासो रहने खेलकुद, राजनीतिक पार्टीका छिनछिनका परिवर्तित घटनाक्रमलाई यो एक वर्षे यात्रामा हामीले रुचिकर बनाएर प्रसारण गरेका छौँ। समाचारलाई फर्मलमात्रै होइन, इनफर्मल पनि बनाएर प्रसारण गर्न सकिन्छ भन्ने कुरा हामीले अभ्यास गरेर देखाएका छौँ। मीठो लयमा घोकिएका मात्रै समाचार हुँदैनन्, शैली मिलाइयो भने फरक तवरले पनि समाचार वाचन गर्न सकिन्छ र त्यसलाई अहिलेको पुस्ताको रोजाइमै पार्न सकिन्छ भन्ने कुरा देखाएका छौँ, हामीले सिकेको नयाँ कुरा यो पनि हो।
रेडियो प्रसारणले ३६५ दिन पार गरेको छ। काठमाडौँ उपत्यकामा रहेका थुप्रै रेडियोहरूको बीचमा हाम्रो यो ३६५ दिने यात्रा सुखद मात्रै रहेको छैन, हामी रेडियोको भीडमा हराएनौँबरू नयाँ रेडियोका रूपमा स्थापित भयौँ, यही नै हामीले पाएको सफलता हो।
रेडियोलाई आवाजको तरङ्ग मात्रै हो भन्ने आम ज्ञानलाई रेडियो नागरिकले ब्रेक ग-यो र सुन्नेमात्रै होइन, हेर्ने रेडियोका रूपमा प्रयोग गर्न सफल बन्यो। आजसम्म सबै कार्यक्रम, समाचार सुन्दै हेर्न पाइने विकास हामीले गरेका थियौँ, जसकारण अन्य रेडियोहरूले यसैलाई फलो गरेका छन्।
समाचारमा भेराइटी र रिफ्रेस हाम्रा प्राथमिकतामा रहेका छन्। जसकारण हामीले पृथक् पहिचान बनाएका कुरालाई भन्न हिचकिचाउनु पर्दैन।  राजनीतिक पद्धतिले सबै क्षेत्रलाई गिजोलिरहेका बेला हामीले समाचार कक्षलाई त्यसबाट अलग पार्ने कुरै भएन तर, त्यसबाहेक पनि समाजमा सकारात्मक परिवर्तन गर्ने, उत्प्रेरित गर्ने समाचारलाई प्राथमिकतामा राख्यौँ।
रेडियो पत्रकारिता आँफैमा चुनौतीपूर्ण र जटिल पेसा हो। पत्रपत्रिकामा जस्तो अर्काइभ राख्न नसकिने भएकाले यसका माध्यमबाट त्यति धेरै जनसम्बन्ध स्थापित हुँदैनन्, जति पत्रिका र टेलिभिजनबाट पाइन्छ, त्यसमा पनि भर्खरै स्थापना भएको रेडियोमा स्रोत स्थापना गर्नु, नयाँ जनसम्बन्ध स्थापना गर्नु र रेडियोमा बोल्न लगाउनु सजिलो काम पक्कै थिएन तर, त्यो सम्बन्धलाई विभिन्न स्रोतबाट स्थापित गर्न सफल भयौँ जसकारण एक वर्षे यात्रामा पाएको अर्काे सफलता यो पनि हो भन्ने अवस्थामा हामी पुगेका छौँ।
धेरै थरीका दबाब, समयको चाप, कम जनशक्ति लगायतका कारण रेडियो पत्रकारितालाई जति माथि पु-याउनुपर्ने हो त्यहाँसम्म पु-याउनुपर्ने हामीमा जिम्मेवारी त छ तर, उपलब्ध स्रोत साधनलाई प्रयोग गरेर रेडियोको समाचार शैली अरूभन्दा पृथक् बनाउँदै एक वर्षे यात्रा पार गरेका छौँ, समय सुहाउँदो बनाएका छौँ, आवाज नागरिकको बनाएका छौँ।
बहस र छलफल
रेडियोको सुरुवातसँगै बिहान र साँझ अन्तर्वार्ता लिने कार्यक्रम दुइटा थिए, जुन कार्यक्रममा समसायिक राजनीति, आर्थिक गतिविधिदेखि युवाका क्षेत्रमा काम गर्ने व्यक्तिहरूसँग कुराकानी गरिएको थियो।
तेस्रो लिङ्गीदेखि अमेरिकामा बसेर नेपालको विकट जिल्ला डोल्पाको कथा उतार्ने लेखक, प्रकाशक तथा सम्पादकसम्म रेडियोमा संवाद गरिएको थियो। यसैगरी नेपालमा बढ्दै गएको क्रिकेट क्रेज र नेपालको आगामी चुनौतीबारे क्रिकेट क्षेत्रका विज्ञहरूबाट विश्लेषण गरायौँ, फुटबलको भविष्यबारे बहस चलायौँ। साथै चर्चित गीतकार, संगीतकारसँग कुरा गरेर कार्यक्रममा भेराइटी ल्याउने कोसिस ग-यौँ जुन आजसम्म पनि जारी छ।
यति भने पनि संविधानमा उल्लेख गरिएको समावेशी, समानुपातिक प्रणालीलाई लागू गराउन विभिन्न क्षेत्रका मानिसहरू खोजेपनि बोल्ने मानिस र विज्ञता भएका आधारमा त्यो संख्या पु-याउन हम्मेहम्मे परेको छ, सायद आगामी दिनको चुनौती भनेको यो पनि हो जस्तो लाग्छ।
रेडियो क्रेज
कतिपयले रेडियो सुन्ने श्रोताहरू घट्दै गएको बताउन थालेका छन्। विशेषगरी कन्टेन्टमा लगानी नगर्ने, समयअनुसार तालिम नदिने, सेवा सुविधा वृद्धि नगर्ने र यथास्थितिमा चलाउन खोज्ने रेडियोको हकमा श्रोता घटेपनि सबैको रुचिअनुसारको सामग्री प्रसारण गर्ने हो भने रेडियो सुन्ने श्रोता घटेका छैनन्, बढेका छन्। अहिले मोबाइलमै रेडियो सुविधा छ, अनलाइनबाट रेडियो सुन्न सकिन्छ अनि गाडी चढ्नेहरूले यात्राकै क्रममा सुन्ने भनेकै रेडियो हो। यस्तो अवस्थामा रेडियोका श्रोता घट्दैनन्।
अर्काे विषय भनेको लुकेका विषयवस्तुलाई अगाडि ल्याउन प्रयत्न गर्ने हो भने रेडियो क्रेज घट्दैन। विषयवस्तुलाई प्रसारण शैली फरक पारेर पस्कने, रुचिकर बनाउने हो भने रेडियो सुन्ने श्रोता बढ्दै गएका उदाहरण धेरै छन्। त्यसैले रेडियो क्रेजलाई कायम राख्न अध्ययन, अनुसन्धान र श्रोतामैत्री कार्यक्रम, सूचना सम्प्रेषण गर्न आवश्यक छ।
क्षमता विकासमा लगानी
पत्रपत्रिका र टेलिभिजनमा काम गर्ने पत्रकारहरूभन्दा अनसिनमा काम गर्नुपर्ने भएकाले रेडियो पत्रकारिता गर्नेहरूका लागि तालिम आवश्यक छ। नयाँ प्रविधिको विकास, श्रोतामैत्री कन्टेन्ट लेखन, प्रसारण सिकाउनुपर्ने कुरालाई रेडियो स्टेसनहरूले कार्यान्वयन गराउन सके रेडियो पत्रकारितामा अर्काे ‘चार्म’ आउने निश्चित छ नत्र जसरी पत्रकारिता पढ्ने मानिसहरू पलायन हुँदै गएका छन्, त्यसैगरी रेडियो पत्रकारितामा त्यस्तै दिन नआउला भन्न सकिँदैन। सीपयुक्त, अध्ययन र विश्लेषण गराउन पनि समयसुहाउँदा तालिम आवश्यक पर्छ। जब विषयवस्तुमा लगानी गरिन्छ, त्यसबाट प्रतिफल राम्रै आउँछ। च्याउसरि रेडियो खुल्ने तर रेडियो पत्रकारका लागि लगानी नगर्ने, विषयवस्तुलाई विश्लेषणात्मक तवरले रुचिकर बनाएर प्रसारण नगर्ने हो भने त्यो रेडियो सुन्ने श्रोता घट्ने मात्रै होइन, काम गर्ने जनशक्ति पनि घट्ने खतरा भने छ।
अन्त्यमा, एक वर्ष शानदार ढंगले पार गर्न सफल रेडियो नागरिकले सबै स्थापित मान्यतासँगै रेडियो पत्रकारितामा थप नयाँ आदर्श स्थापना गर्न लागिरहनेछ।
रविन्द्र सुवेदी
रेडियो नागरिक स्थापनाको एक वर्ष पुग्दै गर्दा यसको सफलता र निरन्तरतासँग जोडिएका अनेक आयामहरुको समीक्षा गर्नुपर्दछ। एउटा नेतृत्वदायी र प्रतिष्ठित मिडिया हाउसको एक महत्वपूर्ण ‘विङ्स’का रुपमा रहेको रेडियो स्टेशनलाई जनअपेक्षाअनुसार चलाउन र अपेक्षित सामग्रीहरु प्रस्तुत गर्न यसको समाचार कक्षबाट भएका प्रयासहरुले खम्बाको काममात्र भएको छैन बरु मुलुकको राजनीतिक, सामाजिक तथा पराम्परागत मूल्य मान्यताहरुको स्वअध्ययन गर्ने अवसर प्राप्त भएको छ।
पछिल्लो समय बढ्दो सामाजिक संजालहरुको प्रयोग तथा विभिन्न प्रकृतिका मिडियाकै तीब्र प्रतिस्पर्धाका कारण रेडियो कम सुन्न थालिएको सन्दर्भमा रेडियोमा ‘गज्जब’ गर्न निकै कठिनपूर्ण अवस्था छ। काम गरेसँगै प्रतिक्रियाहरु प्राप्त गर्ने र ‘वाह–वाह’ हुने अवस्था रेडियोमा देखिँदैन। यद्यपि स्टेशनभित्र बसेर रेडियोकै बाटोबाट सामाजिक चेत, मूल्य मान्यता र प्रवृत्तिलाई बुझ्न भने सहज भएको छ। रेडियो स्थापनासँगै हामीले हरेक घण्टा समाचारबाहेक अन्तर्वातामूलक कार्यक्रमहरु ‘नागरिक मञ्च’ र ‘नागरिक संवाद’ सुरु गरेका थियौं। विहान ६.३० बजेदेखि ७ बजेसम्म नागरिक मञ्च र साँझ ६.३० बजेदेखि ७ बजेसम्म नागरिक संवाद कार्यक्रम प्रसारण हुँदै आएको छ।
यी दुबै कार्यक्रम एक वर्षसम्म निरन्तर संचालन हुँदा कम्तीमा ७३० एपिसोड कार्यक्रम प्रसारण भएका छन्। एक वर्षसम्म यी दुई अन्तर्वार्तामा आधारित कार्यक्रम संचालन गर्दा यी कार्यक्रमका लागि हामीसँग जोडिएका अथिति पात्रहरुले देखाएको सामाजिक, राजनीतिक र लैंगिक प्रवृत्तिलाई यहाँ प्रस्तुत गर्न खोजिएको हो। स्मरणीय कुरा के छ भने रेडियो कार्यक्रम नागरिक मञ्चका लागि कुराकानी गर्ने अतिथि उनीहरुको आफ्नै कारण भन्दा पनि कार्यक्रम सञ्चालकको आग्रह र अनुरोधबाटै हामीसँग जोडिएका हुन्। यद्यपि एउटा कार्यक्रमका लागि दशौँ जनालाई फोन सम्पर्क गरेर कार्यक्रमा बोलिदिनुहोस् भनेर आग्रह गर्दै गर्दा कार्यक्रम संचालकको रुचीअनुसारको विषयमा कुराकानी हुने भए पनि कतिपय समयमा रुचीअनुसारकै अतिथि भने उपलब्ध हुन सकेनन्। प्राथमिकताका आधारमा विषय विज्ञ वा सरोकारवालालाई अनुरोध गर्दैजाँदा अपेक्षित व्यक्ति नभई अलि कम जानकार र कम सरोकार भएका व्यक्तिहरुसँगसमेत अन्तर्वार्ता गर्नुपरेको प्रसंग यहाँ स्पष्ट पार्दा अन्यथा नहोला।
विहानी शो नागरिक मञ्च
रेडियो स्थापनासँगै मुलुकमा सबैजसो निर्वाचनहरु सम्पन्न भए। जसले गर्दा रेडियो कार्यक्रम नागरिक मञ्चका लागि सबैभन्दा धेरै अतिथिका रुपमा राजनीतिकर्मी नै उपस्थित भए। अधिकांश कार्यक्रमहरु टेलिफोन मार्फत् भएका थिए। जसमा सबैभन्दा बढी ५२ एपिसोडमा नेकपा एमालेका नेताहरुसँग कुराकानी गरिएको छ। त्यस्तै ५१ एपिसोडमा नेपाली कांग्रेसका नेताहरुसँग कुराकानी गरिएको छ। २५ एपिसोडमा नेकपा माओवादी केन्द्र, १८ एपिसोडमा राष्ट्रिय जनता पार्टी र ८ एपिसोडमा संघीय समाजवादी फोरमका नेताहरुसँग कुराकानी गरिएको छ। त्यसैगरी राप्रपा नेपालका नेताहरुसँग ६ एपिसोडमा कुराकानी गरिएको छ भने नयाँ शक्ति र विवेकशील साझा पार्टीका नेताहरुसँग ४–४ एपिसोडमा कुरा गरिएको छ। त्यस्तै राष्ट्रिय जनमोर्चा र नेकपा माओवादी क्रान्तिकारीका नेतासँग २–२ एपिसोडमा कुराकानी गरिएको छ । नेपाल मजदुर किसान पार्टी र तत्कालीन अखण्ड नेपाल पार्टीका नेतासँग १–१ एपिसोडमा कुराकानी गरिएको थियो। यसरी जम्माजम्मी राजनीतिक दलका नेताहरुसँग १७३ एपिसोडमा कुराकानी गरिएको छ। जसमा कतिपय नेताहरुसँग दुई वा दुईभन्दा बढी पटक कुराकानी गरिएको छ। यो वीचमा विभिन्न निर्वाचनहरु सम्पन्न भएकाले स्थानीय तहदेखि केन्द्रीय तहसम्मका नेताहरुसँग कुराकानी भएको थियो।
विश्लेषण र विषय विज्ञता
कार्यक्रमका दौरान धेरै राजनीतिक विश्लेषणका साथै समसामयिक परिस्थितिको विश्लेषण र विषय विज्ञताका हिसाबले थुप्रै व्यक्तिहरु रेडियो नागरिकसँग जोडिएका छन् । चुनावको अवधिमा नागरिक दैनिक, रिपब्लिका दैनिकलगायत नागरिककर्मीहरुसँग समेत नागरिक मञ्च कार्यक्रममा कुराकानी गरिएको छ। यसरी विश्लेषण र विषय विज्ञताका हिसाबले १८३ एपिसोडहरुमा कुराकानी गरिएको छ। जसमा कतिपय अतिथिहरु समय र परिस्थितिको माग बमोजिम दोहोरिएका छन्।
महिला सहभागिता
नागरिक मञ्चका लागि कुराकानी गर्ने क्रममा न्युन संख्यामा महिलाहरु सहभागि भएका छन्। रेडियोमा कुराकानी गरेका जम्मा १७ महिलामध्ये राजनीतिक विषयमा कुराकानी गरेका महिलाको संख्या १० छ भने समसामयिक विषयमा कुराकानी गर्ने महिलाको संख्या ७ रह्यो। विषय विज्ञताका हिसाबले जनस्वास्थ्यविद् डा. अरुण उप्रेतीसँग मात्रै ३ पटक कुराकानी गरेका छौँ।
लाइभ शो र अतिथिबाट धोका
बिहान सबेरै अर्थात् ६.३० बजे सुरु हुने कार्यक्रम सफलता या असफलतासँग यस कार्यक्रमका लागि तय भएका अतिथिहरु पनि उत्तिकै जिम्मेवार छन्। तर कतिपय कार्यक्रममा अतिथिले धोका दिँदा कार्यक्रमहरु खल्लो भएका छन् भने फलानोबाट धोका पाइयो भनेर रेडियोमै भन्नुपर्ने अवस्थासमेत उत्पन्न भएको छ। अघिल्लै दिन तय गरेका अतिथिहरुले फोन नउठाउँदा वा फोन स्वीच्ड अफ गरेर राख्दा कतिपय समयमा विकल्पका रुपमा कसैलाई तत्कालै फोन गरेर कार्यक्रममा बोल्न आग्रह गरिएको भए पनि धेरैजसो समय पहिले नै प्रसारण भएका कार्यक्रम पुनः दोहो-याउनु परेको छ।
कतिपय दलका शीर्ष नेता, पोलिटब्युरो सदस्य तथा प्रदेशका मुख्यमन्त्रीसमेतले कार्यक्रमका लागि समय दिएपछि धोका दिएका छन्। नेताहरुबाट करिब आधा घण्टाको कार्यक्रमकै लागि धोका हुँदा उनीहरुको सामाजिक प्रवृत्ति र मनोदशा कुन हदबाट गुज्रेको होला भन्ने प्रश्न सिधै मनमा उठ्दो रहेछ। जनतालाई पटक पटक विभिन्न सपना बाँड्दै राजनीतिक शक्तिमा पुगेर आफ्ना प्रतिबद्धताहरु विर्सिने जुन प्रवृत्ति नेताहरुमा छ, त्यही कुरा यता पनि छर्लंग भएको अनुभूति भइरहेको छ।
साँझको शो नागरिक संवाद
एक वर्षको अवधिमा रेडियो नागरिकमा जम्मा ३३० एपिसोड कार्यक्रम प्रशारण भए। जसमा ३२७ जनासँग कुरा गरिएको थियो भने केही एपिसोड दोहो-याइएको थियो।
राजनीतिक विषयवस्तु नै नागरिक संवादमा प्राधान्य रह्यो। यसैगरि राजनीतिक, आर्थिक, सामाजिक क्षेत्रका समसामयिक विषयवस्तुमा तत् विषयका जानकारहरुसँगको संवाद प्राथमिकताको दोस्रो स्थानमा रहे।
संवादलाई समुदायगत आवद्धताको कोणबाट हेर्दा मधेसी मुलका १२ जनासँग कुरा गरिएको थियो। कुरा गरिएका मध्ये ७ जना राजनीतिक पार्टीसँग आवद्ध थिए भने तीनजना मध्ये दुई पटक विश्लेषक र एकजना मधेस विषयका जानकार पत्रकार थिए। १९ जना जनजातीका व्यक्तित्व मध्ये राजनीतिक पार्टी आवद्ध ४ जना र बाँकी समिक्षकको रुपमा निम्त्याइएको थियो। कार्यक्रममा १५ जना नेवार समुदायका व्यक्तिसँग कुरा गरिएको थियो। कुरा गरिएका मध्ये परराष्ट्रविद् देखि चुनावको पर्यवेक्षण गर्ने सम्मका रहे।
करेन्ट अफेयर्स (समसामयिक विषयवस्तु) का विश्लेषकहरुमा ब्राह्मण/क्षेत्री समूहका व्यक्तिहरु ज्यादा देखिए। यस अन्तर्गत ५५ जना  राजनीतिक र आर्थिक क्षेत्रका विज्ञसँग कुरा गरिएको थियो।
कार्यक्रमको अवधिभर जम्मा २८ जना महिलासँग कुरा गरिएको थियो। त्यसमा केही राजनीतिक दल सम्बद्ध रहेका थिए भने केही सामाजिक अभियन्ता रहेका थिए।
पार्टीगत प्रतिनिधित्वको कोणबाट हेर्दा नागरिक संवादको एक वर्षको अवधिमा नेपाली कांग्रेसका २० जना नेतासँग कुरा गरिएको थियो भने नेकपा एमाले/माओवादीबाट जम्मा ३० जनासँग कुरा गरिएको थियो। यसैगरी अन्य पार्टीहरु नयाँ शक्ति, राप्रपा, संघीय समाजवादी फोरम, क्रान्तिकारी माओवादी, राष्ट्रिय जनता पार्टी आवद्धसँग कुराकानी गरिएको संख्या १४ रह्यो।
सरकारी निकायका प्रमुख/अधिकारीसँग यो अवधिमा ४१ जनासँग कुरा गरियो। यसैगरी मुसलमान समुदायका एक जना, तेस्रो लिङ्गी एक जना र विदेशी एक जनासँग कुरा गरिएको छ। त्यस्तै व्यवसायी, सामाजिक अभियन्ता, दलित, अनुसन्धानकर्ता, युवा लगायत समेत गरेर २० जनासँग कुरा गरिएको छ।
(न्याैपाने र सुवेदी रेडियाे नागरिकमा कार्यरत छन्)
