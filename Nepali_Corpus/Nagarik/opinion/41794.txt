संविधानसभाबाट पारित भई जारी भएको नेपालको संविधानको प्रस्तावनामा धेरै विषय समेट्दै अन्त्यमा “संघीय लोकतान्त्रिक गणतन्त्रात्मक शासन व्यवस्थाको माध्यमद्वारा दिगो शान्ति, सुशासन विकास र समृद्धिको आकांक्षा पूरा गर्न संविधानसभाबाट पारित गरी यो संविधान जारी गर्दछौँ” भन्ने विषय उद्धृत गरिएको छ। धारा ५ मा राष्ट्रहितको परिभाषा गर्दै “नेपालको स्वतन्त्रता, सार्वभौमसत्ता, भौगोलिक अखण्डता, राष्ट्रिय स्वाधीनता, स्वाभिमान नेपालीको हकहितको रक्षा, सिमानाको सुरक्षा, आर्थिक समुन्नति र समृद्ध नेपालको राष्ट्रहितको आधारभूत विषय हुनेछन्” उल्लेख गरेको छ। अर्थात् नेपालको संविधानले लोकतन्त्र, समावेशिता, धर्मनिरपेक्षता, मानवअधिकारको रक्षा सार्वभौमसत्तार भौगालिक अखण्डताको रक्षामात्र हैन आर्थिक समृद्धि, विकास र न्यायोचित वितरण प्रणालीको समेत ग्यारेन्टी गरेको छ। 
हालै ट्रान्सपरेन्सी इन्टरनेसनलले प्रकाशन गरेको विवरणअनुसार चरम भ्रष्टाचार हुने मुलुकमा नेपाल अझ १२२ औँ स्थान छ। नेपालको सुशासनसहितको लोकतान्त्रिक शासन प्रणालीको मुख्य मेरुदण्डमध्ये राजनीतिक दल एउटा महत्वपूर्ण पक्ष हो। राजनीतिक दलविनाको लोकतन्त्र सविधानले कल्पना गरेको छैन र राजनीतिक दलभित्रको सुशासनको अभावमा समग्र मुलुकको सुशासन असम्भव छ। संविधानको मौलिक हक खण्डको धारा १७ को उपधारा १ खण्ड (ग) मा राजनैतिक दल खोल्ने अधिकारको ग्यारेन्टी छ। संविधानको भाग २९ को धारा २६९ देखी धारा २७२ सम्म राजनीतिक दलसम्बन्धी विशेष व्यवस्था गरेको छ। धारा २७० ले राजनीतिक दल गठन गर्ने, सञ्चालन गर्ने, जनसाधारणको सहयोग प्राप्त गर्न र प्रचारप्रसार गर्न प्रतिबन्ध लगाउने गरी बनाइएको कानुन वा गरिएको कुनै निर्णय यो संविधानको प्रतिकूल मानिनेछ मात्र होइन, त्यस्तो कार्य स्वतः अमान्य हुने व्यवस्था गरेर राजनीतिक दलकै माध्यमबाट मुलुक सञ्चालन गर्नुपर्ने प्रणालीलाई स्थापित गरेको छ।
संविधानको धारा ७४ अनुसार नेपालको शासकीय स्वरूप संघीय लोकतान्त्रिक गणतन्त्रात्मक हुने धारा ७५ बमोजिम मुलुकको कार्यकारिणी अधिकार मन्त्रिपरिषद्मा निहित रहने र त्यस्तो मन्त्रिपरिषद्को गठन धारा ७६ को उपधारा १, २ र ३ बमोजिम हुने र त्यसरी गठन हुने मन्त्रिपरिषद्मा सम्बन्धित दलको नेता प्रधानमन्त्री पदमा नियुक्ति हुने साथै प्रधानमन्त्रीले नै मन्त्रीहरूको चयन गर्ने हाम्रो संवैधानिक व्यवस्था स्थापित भएको छ। हामीले जुन संवैधानिकपरिपाटी अवलम्बन गरेका छौँप्रधानमन्त्रीले राष्ट्र सञ्चालनको मुख्य र आधारभूत अभिभारा र जिम्मेवारी पूरा गर्नुपर्छ। यसको परिणाम भनेको मुलुकको सुशासन,विकास र आर्थिक समृद्धिको मार्गलाई कति सहज र परिणाममुखी बनाउने हो त्यसको मुख्य दायित्व पनि राजनीतिक दल र तिनका नेतामा अधिकतम हदसम्म अन्तर्निहित रहने तथ्य पनि स्पष्ट नै छ। मुलुकको तीव्रतम विकास अपेक्षाकृत आर्थिक समृद्धि हासिल गर्न राज्यका सिद्धान्त नीति कार्यक्रम र गुणस्तरीय शासकीय शैली स्थापना गर्न राजनीतिक दलको गठन सञ्चालन र यसले अवलम्बन गर्ने कार्यशैली यिनका नेता, कार्यकर्ता र सदस्यको आचरण, व्यवहार सुशासनमैत्री हुनु आवश्यक छ÷छैन? यसको एकै वाक्यमा जवाफ दिन सकिन्छ र आवश्यक छ तर यो आजसम्मको सोच, व्यवहार शैलीमा परिवर्तन, अनुरोध, आग्रह, निवेदन, सुझाव, सल्लाहको माध्यमबाट सम्भव भएन र हुनेछैन। 
राजनीतिक दल सुशासनमैत्री भएनन् भने राज्यमान सुशासन, न समृद्धि। 
हिजो एउटा यस्तो समय थियो जुन बेला राजनीतिक दलमा संलग्न हुनु भनेको ठूलो जोखिम उठाउने विषय थियो तर मुलुक र जनताप्रति समर्पित रहने र परिवर्तनको महान् अभियान्ता हुनुको नाताले गौरवबोध हुन्थ्यो तर आज परिस्थितिमा व्यापक परिवर्तन भएको छ र राजनीतिक दलमा आबद्ध भएर देश र जनताको भलाइका निम्ति आफूलाई समर्पित गर्छु भन्ने त्यागपूर्ण मनोविज्ञान, बुझाइ र सेवाभाव धेरै कमजोर हुँदै गइरहेको छ। नैतिक भ्रष्ट र राष्ट्रहित विपरीत कार्य गर्ने दलीय नवसामन्तवादका कारण राजनीतिक दलभित्रका कैयन् इमानदार योग्यतम र सक्षम नेता कार्यकर्ताहरू क्रमशः कमजोर बन्दै गइरहेको परिस्थिति आजको वास्तविकता बनिरहेको छ। यदि यो वास्तविकतालाई आत्मसात् गर्ने हो भने अब दलका नेता कार्यकर्ताहरू इमानदार–लगनशील हुनुप¥यो, भ्रष्ट आचरण भएका व्यक्तिहरूलाई दलबाट निष्काशन गर्नुप-यो भन्ने आवाज उठिरहेको छ तर कुनै परिणाम प्राप्त हुन सकिरहेको छैन। किनकि हाम्रो कानुनी व्यवस्था सो अनुकूल छैन र अनुकूल बनाउने प्रयास पनि गरिएन।
राजनीतिक दल सुशासनमैत्री भएनन् भने राज्य प्रणालीलाई सुशासनमैत्री बनाउने विषयमा सामान्य सुधारोन्मुख काम गर्न सकिएला तर ठूलो परिवर्तन गर्न सम्भव छैन। परिवर्तन नगरी राज्यलाई सुशासनमैत्री बनाउन कठिन हुनेछ। राजनीतिक दल सञ्चालनको शैलीलाई राजकीय सुशासनको प्रक्रियासँग अन्तरसम्बन्धित बनाउनैपर्छ। कसै कसैले ठूलो धनराशि बुझाएर विभिन्न तहका जनप्रतिनिधिको उम्मेदवार बनेका घटना पनि सुन्नमा आएका छन्, अनि त्यसरी रकमप्राप्त गर्ने प्रवृत्ति भएका नेताले राज्य सञ्चालन गर्ने अवस्था आएमा कसरी मुलुकमा सुशासन स्थापित होला? राजकीय पदमा रहँदा अनियमित र गैरकानुनी बाटोबाट प्राप्त गरेको सम्पत्तिसमेत खर्च गरेर दलको जिम्मेवारीमा आसिन हुने अनि त्यही जिम्मेवारी र ओहोदालाई मुख्य हतियार बनाई राज्यका महत्वपूर्ण पद प्राप्त गर्ने असंगत व्यवहार र चरित्र भएका कोही कोही नेताहरू देखा पर्न थालेको अनुभूति गरिँदै छ। त्यस्ता व्यक्तिहरू राज्यको महत्वपूर्ण जिम्मेवारी लिन सक्ने परिस्थितिलाई कसरी रोक्न सकिन्छ मात्र होइन, राज्यले दण्डित समेत गर्ने नयाँ परिपाटी स्थापित गर्न आवश्यक भइसकेको छ। नेता–कार्यकर्ताहरू इमानदार, योग्य, सक्षम र देश र जनताप्रति समर्पित हुनुपर्छ भन्ने विषयमा धेरै छलफल र बहस गरिसकेका छौँ। 
अब के गर्ने?
मुलुकले अपेक्षाकृत राम्रो संविधान पाएको छ । संविधानको सफल कार्यान्वयनबाट समाज गतिशीत ढंगले अगाडि बढ्ने अपेक्षा गरिएको छ तर संविधानको भाग २९ मा राजनीतिक दलसम्बन्धी विशेष व्यवस्था गरेर दलको गठन सञ्चालन गर्न आफ्ना सिद्धान्तको प्रचारप्रचार गर्न, दलदर्ता गरी निर्वाचनमा भाग लिन र दलमाथिको प्रतिबन्ध लगाउन नसकिने व्यवस्था त गरियो तर राजनीतिक दलको राज्यप्रतिको दायित्व र जिम्मेवारीको विषयमा थप स्पष्ट व्यवस्था गरिएको छैन जसका कारण राजनीतिक दल सम्बन्धी ऐन, २०७४ ले समेत दलहरूको सञ्चालन सुशासनमैत्री हुने सन्दर्भमा अत्यावश्यक र पर्याप्त व्यवस्था गरेको पाइँदैन। राजनीतिक दलका माध्यमबाट मुलुकमा भ्रष्टाचार, अनियमितता, अराजकता वा अनैतिक कुनै पनि कार्यलाई निरुत्साहित वा नियन्त्रण गर्ने हो भने दल र तिनको नेता, कार्यकर्ताहरूको भूमिका, व्यवहार र कार्यशैलीलाई कानुनी र संरचनागत हिसाबले चुस्त–दुरुस्त बनाउनैपर्छ जसका लागि आवश्यक नयाँ स्पष्ट र पारदर्शी कानुनी प्रबन्ध गर्न आवश्यक छ।
राजनैतिक दलको नेता बन्ने दलको महत्वपूर्ण पदमा आसिन भएबापत राज्यका अनेक निर्णय र काममा प्रभाव पार्न सक्ने त्यस्तो प्रभावबाट औपचारिक वा अनौपचारिक तरिका अवलम्बन गरेबापत गैरकानुनी एवं अनियमित सम्पत्ति सुविधा प्राप्त गर्ने तर राज्यप्रतिको कानुनी दायित्व केही पनि निर्वाह गर्नु नपर्ने जस्ता सुशासन विरोधी व्यवहार भएमा त्यसलाई कानुनी ढंगले जवाफदेही बनाउने उपाय अवलम्बन गर्नैपर्छ।
मुलुकको समग्र विकास र समृद्धिका निम्ति पहिलो महत्वपूर्ण र अनिवार्य सर्त भनेको राजनीतिक दलभित्रको सुशासन नै हो।
राजनीतिक दल सम्बन्धी ऐन, २०७४ को दफा १४(२) ख मा राजनीतिक दलको सदस्य हुनका लागि चाहिने योग्यतामा भ्रष्टाचार, जबर्जस्ती करणी, मानव बेचबिखन तथा ओसारपसार लागु औषधी निकासी–पैठारी वितरण, सम्पत्ति शुद्धीकरण, अपहरणसम्बन्धी कसुरमा सजाय पाएका व्यक्तिलाई सदायता नदिने प्रावधान राखिएको छ तर तिनको परीक्षण गर्ने कुनै कानुनी व्यवस्था गरिएको छैन। यस्ता गम्भीरविषयमा निर्ममतापूर्वक परीक्षण गर्ने शक्तिशाली एवं स्वतन्त्र कानुनी निकायको स्थापना गरिनुपर्छ। सबै राजनीतिक दलका सबै सदस्यहको निजी, पारिवारिक एवं चल–अचल सम्पत्तिको विवरण सार्वजनिक गरिनुपर्छ । तिनको विवरण प्रत्येक वर्ष अध्यावधिक गर्ने कानुनी प्रबन्ध मिलाउनुपर्छ।
राजनीतिक दललाई सुशासनमैत्री बनाउन राजनीतिक दल सम्बन्धी ऐनको दफा २० मा दलको काम–कर्तव्य अधिकार सम्बन्धित व्यवस्था गरिएको छ। ती व्यवस्थाहरू ठोस र मूर्त तथा कार्यान्वयनमुखी छैनन्, निर्देशक सिद्धान्तको हैसियतमा रहेका छन्। तिनको कार्यान्वयन पनि सम्भव देखिएको छैन। उक्त दफामा संशोधन गरेर ठोस मूर्त र कार्यान्वयनमुखी बनाउन आवश्यक रहेको छ।
विद्यमान ऐनमा व्यवस्था भएका प्रावधानले राजनीतिक दलले पूरा गर्ने दायित्व र जिम्मेवारीले दलका नेता र कार्यकर्ताको दायित्व एवं कर्तव्यलाई परिपूरण गर्न सक्दैन तसर्थ राजनीतिक दलका नेता–कार्यकर्ताका लागि छुट्टै काम, कर्तव्य, अधिकार र राज्यप्रतिको दायित्व सम्बन्धमास्पष्ट कानुनी प्रबन्ध गर्नु आवश्यक भइसकेको छ।
प्रत्येक राजनीतिक दलका नेता कार्यकर्ताको निजी कार्य र व्यवहार सुशासनमैत्री छ कि छैन भन्ने विषयमा ऐनको दफा १४ २(ख) सँग जोडेर अनुगमन गर्ने राज्यको एउटा कानुनी संयन्त्र गठन गरिनुपर्छ। प्रत्येक दलको कम्तीमा केन्द्रीय समितिका सम्पूर्ण पदाधिकारी सदस्य, प्रदेश, जिल्ला र स्थानीय तहका कार्यसमितिका पदाधिकारीहरूको सम्पत्ति, आय र व्ययको विवरण कम्तीमा १ वर्षमा एकपटक अद्यावधिक गर्ने, निजका बारेमा खासगरी सुशासनको पक्ष र विपक्षमा भएका कामको प्रकाशित समाचार वा प्राप्त तथ्यहरूको निजको निजी फाइलमा राख्ने व्यवस्था गरिनुपर्छ। कुनै पनि राजनीतिक दलका निश्चित तहका व्यक्तिको विषयमा निजको सुशासनसँग असंगत हुने विषयमा प्राप्त तथ्य र समाचारका सम्बन्धमा निजसँग सोध्ने र चित्तबुझ्दो जवाफ प्राप्त नभए सम्बन्धित दलको संस्थागत धारणा माग गर्न सक्ने कानुनी व्यवस्थाको सुनिश्चितता नगर्दासम्म हामीले अपेक्षा गरेको सुशासन सायद सम्भव नहोला। तर यति निर्मम र ऐतिहासिक काम सम्पन्न गर्नु आफैँमा सहज हुनेछैन।
मुलुकको समग्र विकास र समृद्धिका निम्ति पहिलो महत्वपूर्ण र अनिवार्य सर्त भनेको राजनीतिक दलभित्रको सुशासनलाई संस्थागत गर्ने कानुनी परिपाटीको स्थापना हो। जसले दलका नेता–कार्यकर्तालाई सम्बन्धित दलप्रतिमात्र होइन, मुलुकप्रति जिम्मेवार, जवाफदेही र अनुशासित बनाउने छ। त्यस्ता दलहरूको बीचमा सोही आधारमा हुने प्रतिस्पर्धाले मुलुकलाई विकास र समृद्धिको बाटोमा अगाडिबढाउन कोसेढुंगा साबित हुनेछ।
(पूर्वसांसद/अधिवक्ता)
