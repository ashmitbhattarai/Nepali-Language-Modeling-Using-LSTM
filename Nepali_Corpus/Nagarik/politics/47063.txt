काठमाडौं – राजनीतिक विश्लेषकहरूले संसद्को पहिलो (नेकपा एमाले) र तेस्रो (नेकपा माओवादी केन्द्र) ठूलो दलबीच भएको एकीकरणले देशमा स्थिर र प्रतिस्पर्धात्मक राजनीतिको विकास गर्ने बताएका छन् । देशभित्र दिगो विकास र स्थिरताका लागि बिहीबार भएको दुई दल बीचको एकीकरण सकारात्मक संकेत भएको उनीहरुको बुझाइ छ।
बिहीबार पहिलो ठूलो दल एमाले र तेस्रो ठूलो दल माओवादी केन्द्रबीच पार्टी एकीकरण भई नेपाल कम्युनिस्ट पार्टीले जन्म लिएको हो। एकीकरणसँगै ठूला दलको संख्या साँघुरिएको छ। अब मुलुकमा नेपाल कम्युनिस्ट पार्टी र नेपाली कांग्रेस दुई वटा मात्र ठूला पार्टी रहने भएका छन्।
‘एकता हुनु ठूलो होइन, त्यो एकतालाई टिकाइराख्नु ठूलो कुरा हो। एकता पछिको व्यवस्थापन दुइ ठूला पार्टीहरूले कसरी गर्दैछन, त्यो नेपालको लागि नयाँ प्रयोग हो।’
‘एकीकरणबाट साना साना पार्टी गठन गरेर राजनीति फाइदा लिने प्रवृत्तिको अन्त्य हुन्छ र, राजनीतिमा स्थायीत्व र लोकतान्त्रिक परिपाटी बलियो हुन्छ,’ दुई ठूला पार्टीको एकताले राजनीतिमा सकरात्मक प्रभाव पर्ने जनाउँदै राजनीतिक विश्लेषक निलाम्बर आचार्यले भने, ‘तर दुइ पार्टीबीचको एकता पछि एकीकृत नयाँ पार्टी लोकतान्त्रिक परिधि र मान्यताभित्र रहनुपर्छ। ’
आचार्यले दुइ ठूला दल एमाले र माओवादी केनद्रको एकतापछि मुलुकमा ठूला पार्टीको संख्या घटेको बताए। दुइ ठूला पार्टीको एकताले मुलुकको राजनीति जनता केन्द्रित हुने दाबी उनले गरे। ‘अब नेपालको राजनीतिक सत्ता केन्द्रितबाट जनता केन्द्रित हुने छ। त्यसैले यो एकता नेपालको लागि सकारात्मक छ,’ आचार्यको तर्क छ।
संसद्को दोस्रो ठूलो दल नेपाली कांग्रेसका केन्द्रीय सदस्य डा. शेखर कोइरालाले एमाले र माओवादीको एकीरकण सकरात्मक भएको बताए। उनले एमाले र माओावादी केन्द्रबीचको एकताले नेपाली कांग्रेसलाई आफ्नो संगठन सशक्त रूपमा अघि बढाउन घच्घच्याएको समेत बताए। ‘यो एकताले कांग्रेसलाई आफ्नो संगठन सशक्त बनाउन घचघच्याएको छ। अब कांग्रेसले आफनो संगठन सशक्त बनाउन जनतामा जानु पर्छ,’ उनले भने।
गत प्रतिनिधिसभा र प्रदेशसभाको चुनावमा एमाले र माओवादी केन्द्र एउटै घोषणा पत्रमा चुनाव लडेकोले यी दुइ पार्टीवीचको एकिकरण नयाँ नभएको उनको भनाइ छ। ‘बहुदलीय व्यवस्थामा जति पनि पार्टी खोल्ने अधिकार छ, तर पनि मुलुकमा जति थोरै पार्टी भए, त्यति नै मुलुकका लागि फाइदा हुन्छ,’ कोइरालाले भने।
राजनीतक विश्लेषक कृष्ण खनालले दुई ठूला पार्टीबीच एकताले मुलुकको राजनीतिक दिशा कता जान्छ हेर्न बाँकी रहेको बताए । उनले भने, ‘एकता हुनु ठूलो होइन, त्यो एकतालाई टिकाइराख्नु ठूलो कुरा हो । एकता पछिको व्यवस्थापन दुइ ठूला पार्टीहरूले कसरी गर्दैछन, त्यो नेपालको लागि नयाँ प्रयोग हो।’ एमाले र माओवादी चुनावमा जाँदा नै पार्टी एकता गर्ने घोषणा गरेकोले विहीवार गरिएको दुई पार्टीको एकताको घोषणा स्वभाविक भएको उनले जनाए। उनले भने, ‘बरू एकता किन ढिलो भयो भनेर जिज्ञासा उठ्ने गरेको थियो। त्यसैले यो एकता स्वभाविक हो।’
यसैगर राष्ट्रिय जनता पार्टी नेपालको अध्यक्षमण्डलका सदस्य शरतसिहं भण्डारीले पनि एमाले र माओवादी केन्द्रको एकतालाई सकारात्मक मानेका छन्। ‘बहुदलीय व्यवस्थामा पार्टी एकता हुनु राम्रो हो। त्यो पनि समान विचार र समान सिद्धान्त भएका पार्टी एक ठाउँमा आउनु झनै राम्रो कुरा हो,’ भण्डारीले प्रतिक्रिया जनाए। एमाले र माओवादी केन्द्रको एकताले राजपा तेस्रो ठूलो दल भएको उनले चर्चा गरे। उनले भने, ‘दुई पार्टी एकता हुनुअघि हामी चौथो ठूलो दल थियो। अब तेस्रो ठूलो दल भएका छ।’  एमाले र माओवादी केन्द्रको एकताले राजपा र संघीय फोरमवीच पनि एकता गर्न प्रेरणा दिएको उनले बताए।
यसैगरी संघीय समाजबादी फोरम नेपालका प्रतिनिधि सभाका सांसद प्रदीप यादवले पनि एमाले र माओावदीवीचको एकतालाई सकारात्क बताएका छन्। उनले भने, ‘पार्टी एकता हुनु राम्रो हो तर पार्टी एकता गर्नु भन्दा पनि एकतालाई टिकाइराख्नु ठूलो कुरा हो।’ एकता पछि दुवै पार्टीलाई मिलाएर देशभर चलाउन गाह्रो हुने बुझाइ उनको छ। ‘दुइ पार्टीले एकता त गरे। हाम्रो कमना छ। दुइ पार्टीको एकता टिकिरहोस्,’ उनले भने।
दुई ठूला पार्टीको एकीकरणसँगै राष्ट्रिय पार्टीको सख्या पनि घटेको छ। अब नेपाल कम्युनिष्ट पार्टी, नेपाली कांग्रेस, राष्ट्रिय जनता पार्टी र संघीय समाजवादी फोरम नेपाल गरी ४ वटा मात्र राष्ट्रिय पार्टी रहने छन्।
