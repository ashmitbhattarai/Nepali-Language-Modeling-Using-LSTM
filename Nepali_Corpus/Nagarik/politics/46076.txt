काठमाडौं – प्रमुख प्रतिपक्षी नेपाली कांग्रेसमा तीन पदाधिकारी मनोनयनसँगै नयाँ धु्रवीकरण सुरु भएको छ। तत्कालीन पार्टी सभापति सुशील कोइरालाको निधनपछि पार्टीको १३औं महाधिवेशनमा बनेको नयाँ समीकरण पदाधिकारी मनोनयनसँगै भत्किन पुगेको छ।
तत्कालीन पार्टी नेता देउवालाई सभापतिमा निर्वाचित गर्न सहयोगी भूमिका खेलेका नेताहरू पार्टी पदाधिकारी मनोनयनमा उनको विपक्षमा उभिएका छन्। विपक्षी खेमाबाट पार्टी पदाधिकारी र केन्द्रीय सदस्य निर्वाचित नेताहरू देउवाको सहयोगीका रूपमा प्रस्तुत भएका छन्।
महाधिवेशनमा देउवा प्यानलबाटै महामन्त्रीका उम्मेदवार बनेका अर्जुननरसिंह केसीका साथै केन्द्रीय सदस्य निर्वाचित कुलबहादुर गुरुङ र चन्द्र भण्डारी विपक्षमा उभिएका हुन्। पुरानो संस्थापन समूहबाट विद्रोह गर्दै १३ औं महाधिवेशनमा सभापतिको प्रत्यासी बनेर देउवालाई निर्वाचित गराउन सहयोगी भूमिका निर्वाह गरेका पूर्व महामन्त्री कृष्णप्रसाद सिटौलासहितका समूह पनि विपक्षमा उभिएका छन्।
‘सभापतिले विगतको परम्पराविपरीत एकलौटी ढंगबाट पदाधिकारी मनोनयन गर्नुभयो। यो विधान र सहमतिअनसार नभएकाले पार्टीका सबै फोरममा उठाउँछौ।’
महाधिवेशन र त्यसपछिको लामो समय पानी बाराबारको अवस्थामा रहेका नेता रामचन्द्र पौडेल र सिटौला समुह अहिले एकै ठाउँमा उभिएका छन्। महाधिवेशन भएको दुई महिनाभित्र गर्नुपर्ने मनोनयन २६ महिनापछि गरेको भन्दै दुवै पक्षले वैधानिकताको प्रश्न उठाइरहेका छन्।
त्यस्तै, महाधिवेशनमा नेता पौडेलको प्यानलबाट महामन्त्री निर्वाचित शशांक कोइरालासहितका केही केन्द्रीय सदस्य पदाधिकारी मनोनयनको पक्षमा उभिएका छन्। पदाधिकारी मनोनयनका लागि शुक्रबार बसेको निर्वाचित केन्द्रीय समितिको बैठकमा महामन्त्री कोइरालासहित केन्द्रीय सदस्य महेश आचार्य, आनन्दप्रसाद ढुंगाना, गोविन्द भट्टराई पक्षमा उभिएका छन् । उनीहरू सबै पौडेल निकट मानिन्छन्।
पदाधिकारी मनोनयनप्रति असन्तुष्ट पौडेल र सिटौला पक्षले वैधानिकताको प्रश्न उठाउँदै त्यसलाई जिल्ला सभापतिको भेला, महासमिति बैठक हुँदै पार्टीको १४औं महाधिवेशनसम्म उठाउने रणनीति बनाएका छन्। छिट्टै निकटहरूको भेला बोलाएर रणनीति बनाउने तयारीमा रहेका असन्तुष्ट पक्षले प्रतिनिधि र प्रदेशसभा निर्वाचिनमा पार्टी पराजयको मुद्दा पनि उठाउने तयारीमा छन्।
‘सभापतिले विगतको परम्पराविपरीत एकलौटी ढंगबाट पदाधिकारी मनोनयन गर्नुभयो,’ असन्तुष्ट पक्षका एक नेताले भने, ‘यो विधान र सहमतिअनसार नभएकाले पार्टीका सबै फोरममा उठाउँछौ।’
तत्कालीन पार्टी सभापति सुशील कोइरालाले सबै पक्ष समेटेर लैजानकै लागि देउवा पक्षलाई सहमहामन्त्री दिएको जिकिर गर्दै एक नेताले भने, ‘अर्को हुँदा भाग माग्ने आपूm हुँदा एकलौटी अघि बढ्ने प्रवृत्ति ठीक भएन।’
सभापति निकट नेताहरू त्यसलाई मान्न तयार छैनन्। तत्कालीन सभापति कोइरालाले आफ्नो पक्षलाई सहमहामन्त्री दिए पनि नेता पौडेल संसदीय दलको नेतामा निर्वाचित हुँदा कुनै पद नदिएको आरोप लगाए। ‘१२औं महाधिवेशनमा हाम्रोतिरबाट कोषाध्यक्षले मात्र जित्नु भएको थियो। तत्कालीन सभापतिले सहमति गरेर पार्टीलाई अघि बढाउनुपर्छ भनेर सहमहामन्त्री पनि हाम्रो पक्षबाट बनाउनु भएकै हो,’ देउवा निकट एक नेताले भने, ‘अहिले त महामन्त्री र कोषाध्यक्ष त उहाँहरु(रामचन्द्र पौडेल) पक्षकै हुनुहुन्छ। हिजो उहाँ संसदीय दलको नेता हुँदा के गर्नुभयो भनने महत्वपूर्ण कुरा हो।’
संसदीय दलको उपनेता, प्रमुख सचेतक, सचेतक र संसदीय दलको प्रवक्तासमेत नदिएको भन्दै ती सदस्यले थपे, ‘रामचन्द्र पौडेल संसदीय दलका नेतामा निर्वाचित भएपछि विमलेन्द्र निधिले उहाँलाई भेटेर रमेश लखेकलाई कुनै जिम्मेवारी दिन भन्नुभयो । तर मान्नु भएन।’
पार्टीभित्रको आन्तरिक विवाद बढाउनेभन्दा अहिले समाधान गरेर संगठन निर्माण र सरकारले गरेका खराबको कामको खबरदारीमा लाग्नुपर्ने देउवा निकट नेताको बुझाइ छ। ‘उहाँहरू पार्टी सभापतिलाई कसरी कमजोर बनाउन सकिन्छ लाग्नुभयो भने हामी चुप लागेर बस्ने कुरा आउँदैन,’ सभापति निकट सदस्यले भने, ‘तर त्यसले पार्टीलाई हित गर्दैन। हामी त्यस्तो नहोस् भन्नेमा छौं।’
पदाधिकारी मनोनयनसँगै पार्टीमा सुरु भएको नयाँ विवाद र धु्रवीकरण थप बढ्न नदिन उपसभापति विमलेन्द्र निधि, महामन्त्री पूर्णबहादुर खड्कासहितका नेताले छलफल र सक्रियता बढाएका छन्। नेता पौडेल र महामन्त्री कोइरालासँग भेटेर विवाद नलम्याउन र पार्टीलाई एकताबद्ध बनाएर लैजान उनीहरूले दुवै नेतालाई आग्रह गरेका छन्। अन्य नेतासँगसमेत छलफलको तयारीमा नवनियुक्त पदाधिकारीहरू रहेका छन्। पौडेलले व्यक्तिका विषयमा गुनासो नरहेको जनाउँदै पार्टीलाई मिलाएर लैजान सहयोगी भूमिका खेल्ने आश्वान दिए पनि असन्तुष्ट पक्षका नेताहरू ससानो समुहमा आन्तरिक छलफलमा जुटिरहेका छन्। केहीदिनभित्रै निकटहरूको भेला बोलाउने उनीहरूको तयारी छ।
