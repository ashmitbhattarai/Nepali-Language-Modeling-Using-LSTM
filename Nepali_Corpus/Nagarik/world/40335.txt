नयाँ दिल्ली– पत्रकार गौरी लंकेशको हत्या आरोपमा भारतीय प्रहरीले शुक्रबार अतिवादी हिन्दू समूहका एक सदस्यलाई पक्राउ गरेको छ।
गत वर्ष भएको पत्रकार लंकेशको हत्यामा हतियार उपलब्ध गराएको आशंकामा के.टी. नाभिन कुमारलाई पक्राउ गरिएको वरिष्ठ प्रहरी अधिकारीले नाम उल्लेख नगर्ने शर्तमा समाचार एजेन्सी रोयटर्सलाई बताए । उनले आफू सञ्चारमाध्यमसँग बोल्न आधिकारिक मानिस नभएको भन्दै परिचय दिन नमानेको रोयटर्सले जनाएको छ । पत्रकार लंकेशको हत्यामा संलग्न थप अभियुक्तहरु पनि पक्राउ पर्न सक्ने उनले बताए।
कानान्द्या भाषाको पत्रिका गौरी लंकेश पत्रिकाकी प्रमुख सम्पादक एवं प्रकाश पत्रकार लंकेशको गत सेप्टेम्बर महिनामा बैंगलुरुस्थित आफ्नै घर अगाडि गोली हानी हत्या गरिएको थियो । धर्म निरपेक्षतावादी एवं दक्षिणपन्थी राजनीतिक विचारकी कडा आलोचक पत्रकार लंकेशको गत वर्ष हत्या भएपछि भारतभर प्रदर्शन एवं आन्दोलन भएका थिए ।हत्या आरोपमा पक्राउ परेका कुमार अति कट्टरपन्थी हिन्दूवादी संस्था ‘सनातन संस्था’ को सदस्य भएको भारतीय प्रहरी स्रोतलाई उद्धृत गर्दै समाचार एजेन्सी रोयटर्सले जनाएको छ।
उक्त संस्थामा यस अघि पनि एक जना प्रख्यात नास्तिकको हत्या गरेको आरोप लागेको थियो । यस विषयमा कुराकानी गर्न संस्थाका अधिकारीहरु सम्पर्कमा नआएको रोयटर्सले जनाएको छ । भारतमा रहेका कैयौं हिन्दूवादी संस्थामध्येको एक सनातन संस्था वर्तमान प्रधानमन्त्री नरेन्द्र मोदीको हिन्दू राष्ट्रवादी दल भारतीय जनता पार्टी सन् २०१४ मा शक्तिमा आएपछि उदय भएको थियो।
 
