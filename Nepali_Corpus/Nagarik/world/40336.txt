दुबई– टर्की र उसको छिमेकी अरब राष्ट्रबीचको सम्बन्ध राम्रो नरहेको संयुक्त अरब इमिरेट्सका एक उच्च अधिकारीलाई बताएका छन्।
टर्कीको छिमेकी अरब राष्ट्रसँगको सम्बन्ध उचित नभएको भन्दै ती अधिकारीले अरब राष्ट्रको सार्वभौमिकताको सम्मान गर्नसमेत टर्कीसमक्ष आग्रह गरेका छन् ।गत वर्ष कतारविरुद्ध साउदी अरब, संयुक्त अरब इमिरेट्स, बहराइन र इजिप्टले नाकाबन्दी लगाएपछि टर्कीले दोहालाई सहयोग गरेको भन्दै यी दुईबीचको सम्बन्ध बिग्रिएको थियो।
अरब राष्ट्रले कतारले इस्लामिक अतिवादी संगठनलाई सहयोग र समर्थन गरेको आरोप लगाउँदै गत वर्ष नाकाबन्दी लगाएका थिए । अरब राष्ट्रका यस्तो आरोप कतारले भने पटकपटक अस्वीकार गर्दै आइरहेको छ । ‘अरब र टर्कीबीचको सम्बन्ध सुमधुर अवस्थामा नरहेको प्रष्ट छ,’ संयुक्त अरब इमिरेट्सका वैदेशिक मामिलासम्बन्धी राज्य मन्त्री अववार गर्गासले ट्विट गरेका छन् ।
अरब र टर्कीबीच सम्बन्धलाई पुनः सन्तुलित बनाउनका लागि अंकाराले अरब राष्ट्रका सार्वभौमिकताको सम्मान गर्नुपर्ने र छिमेकीसँग बुद्धिमतापूर्वक सम्बन्ध राख्नु पर्न समेत मन्त्री गर्गासले ट्विटमा लेखेका छन् । संयुक्त अरब इमिरेट्सले इस्लामको राजनीतिक स्वरुपको विरुद्ध आफूलाई उभ्याइरहेको छ र टर्कीका राष्ट्रपति तैयप एर्दोगान स्वयंको एके पार्टी अतिवादी मुसलमान समूह ब्रदरहुडको समर्थक रहेको आरोप लगाउँदै आएको छ।
संयुक्त अरब इमिरेट्सको यस्तो आरोप अंकाराले भने अस्वीकार गर्दै आइरहेको छ । दुई देशबीचको पछिल्लो वाकयुद्ध गत डिसेम्बर महिनादेखि थप वृद्धि हुँदै आइरहेको छ । गत डिसेम्बर महिनामा संयुक्त अरब इमिरेट्सका विदेशमन्त्रीले एउटा ट्विटलाई रिट्विट गरेको र त्यस्तो कदम आफ्नो मानहानी भएको टर्कीका राष्ट्रपतिले बताउँदै आएका छन्।
संयुक्त अरब इमिरेट्सका विदेशमन्त्री सेख अब्दुल्लाह बिन जायेद अल नहायनले त्यसबेला टर्की सेनाले सय वर्ष अघि पवित्र सहर मदिना लुटिरहेको भन्ने आरोप लगाएको ट्विट सेयर गरेका थिए । संयुक्त अरब इमिरेट्सका विदेशमन्त्रीको यस्तो ट्विट आएपछि एर्दोगानले ती मन्त्री तेलको पैसाले खत्तम भएको आरोपसमेत लगाएका थिए ।
 
