बर्लिन – क्याटलोनियाका पूर्व राष्ट्रपति कार्लेस पुइगडेमन्ट आइतबार जर्मनीमा पक्राउ परेका छन्।
स्पेनबाट स्वघोषित रूपमा निर्वासनमा गएको चार महिनापछि पृथकतावादी नेता पुइगडेमन्ट जर्मनीमा पक्राउ परेका हुन्। 
स्पेनको नेतृत्वमा रहेको क्याटलोनियालाई विवादास्पद जनमत संग्रहमार्फत गत वर्ष स्वतन्त्र भएको घोषणा गरेपछि पुइगडेमन्टलाई स्पेनको संवैधानिक अदालतले २५ वर्षसम्मको जेल सजाय तोकेको छ। 
स्पेनको आग्रहपछि फिनल्यान्डले पूर्व क्याटलन नेता पुइगडेमन्टलाई पक्राउ गरी स्पेनलाई सुपुदर्गी गर्ने तयारी गरेपछि उनी गत शुक्रबार फिनल्यान्डबाट डेनमार्क हुँदै जर्मनी प्रवेश गरेका थिए। 
आफ्ना नेतामाथि स्पेनी सरकारले धरपकड गरेको भन्दै शनिबार क्याटल संसद्का सभामुखले बार्सिलोनामा म्याड्रिडविरुद्ध गठबन्धन बनाउन सबैसँग आग्रह गरेका थिए।
पुइगडेमन्टको पक्राउपछि क्याटलन संकट थप खराब हुनसक्ने अनुमान गरिएको छ। गत वर्ष क्याटलोनिया संसद्ले सांकेतिक रूपमा स्पेनबाट स्वतन्त्र भएको घोषणा गरेपछि स्पेनको आर्थिक सहरमा तनाव उत्पन्न भएको थियो। जसका कारण म्याड्रिडले तत्कालीन राष्ट्रपति पुइगडेमन्टलाई बर्खास्त गरी प्रत्यक्ष शासन लागू गरेको थियो। 
स्पेनले पुइगडेमन्टविरुद्ध युरोपेली पक्राउ वारेन्ट जारी गरेपछि उनलाई देशको उत्तरी राज्य स्केल्सविग–हल्सटिनबाट पक्राउ गरिएको जर्मन प्रहरीलाई उधृत गर्दै समाचार एजेन्सी रोयटर्सले जनाएको छ। प्रहरीद्वारा जारी गरिएको विज्ञप्तिमा पुइगडेमन्टलाई स्केल्सविग–हल्सटिनलाई डेनमार्कको सिमा नजिकै पर्ने फ्लेन्सबर्ग सहरलाई छुट्याउने ए सेभेन राजमार्गअन्तर्गतको एउटा सेक्सन नजिकैबाट पक्राउ गरिएको हो। 
प्रहरीले पुइगडेमन्टलाई ठ्याक्कै कुन क्षेत्रबाट नियन्त्रणमा लिइएको हो भन्ने जानकारी नदिए पनि उनलाई स्कुबी सहर नजिकैको एउटा प्रहरी चौकीमा राखिएको स्पेनी सञ्चारमाध्यमले जनाएका छन्। 
जर्मनीबाट प्रकाशित हुने अखबार ‘फोकस’ले बताएअनुसार पुइगडेमन्ट फिनल्यान्डबाट डेनमार्क हुँदै जर्मनी प्रवेश गर्न लागेको सूचना जर्मनीको संघीय प्रहरीलाई त्यहाँको गुप्तचर निकायले दिएको थियो। यद्यपी उक्त अखबारले आफ्नो समाचारको स्रोत भने उल्लेख गरेको छैन। आइतबार पक्राउ परेका पुइगडेमन्टलाई तत्कालै स्पेनलाई सुपुदर्गी गरिन्छ वा गरिँदैन भन्ने विषय भने प्रष्ट नभएको रोयटर्सले जनाएको छ। बेल्जियममा रहँदा पुइगडेमन्टले सुपुदर्गीविरुद्ध लडाइँ लड्ने प्रष्ट धारणा व्यक्त गरेका थिए।
‘पक्राउ परेका बेला क्याटलनका पूर्व नेता पुइगडेमन्ट बेल्जियमतर्फ गइरहेका थिए,’ पुइगडेमन्टका प्रवक्ता जोन मारिया पिकलाई उधृत गर्दै रोयटर्सले जनाएको छ।  ‘राष्ट्रपति पुइगडेमन्ट बेल्जियमको न्यायालयसमक्ष हाजिर हुन त्यतातिर गइरहेका थिए,’ उनले रोयटर्सलाई बताइन्। 
यस अघि गत शुक्रबार स्पेनको सर्वोच्च अदालतले देशद्रोहमा संलग्न भएको र राज्यलाई अवेज्ञा गरेको आरोपमा २५ जना क्याटलन नेतामाथि मुद्दा दर्ता गरेको थियो। स्पेनी सर्वोच्च अदालतका प्रधान न्यायाधीश पाब्लो लारेनाले अन्य पाँच जना विखण्डनवादी नेतालाई पूर्पक्षका लागि थुनामा राख्न आदेशसमेत दिएका थिए। उनीहरुलाई पक्राउ गएिपछि क्याटलोनियाभर प्रदर्शन भएका थिए। आफ्ना नेतामाथि स्पेनी सरकारले धरपकड गरेको भन्दै शनिबार क्याटल संसद्का सभामुखले बार्सिलोनामा म्याड्रिडविरुद्ध गठबन्धन बनाउन सबैसँग आग्रह गरेका थिए। उनले क्याटलन नेतामाथि कानुनी प्रक्रिया भन्दै चालिएको कदम लोकतन्त्रको मुटुमाथिको आक्रमण भएको समेत शनिबार बताएका थिए। 
