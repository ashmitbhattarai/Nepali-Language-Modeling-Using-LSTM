यांगुन– म्यानमारको रखाइन राज्यमा अहिले पनि ‘जातीय सफाया’ सरह नै नागरिकमाथि दमन जारी रहेको संयुक्त राष्ट्रसंघका एक अधिकारीले मंगलबार बताएका छन्। 
‘म्यानमारमा रोहिन्जामाथिको जातीय सफाया चलिराखेको छ,’ राष्ट्रसंघीय मानवअधिकार आयोगका सहायक महासचिव एन्ड्रयु गिल्मोरले बताए।‘हालै सम्पन्न एक सर्वेक्षणमा उक्त क्षेत्रमा अहिले पनि द्वन्द्व जारी नै रहेको पाइएको छ जसका कारण त्यहाँका मानिसमा भोकमरीको अवस्था सृजना भएको छ,’ उनले बताए ।
बंगलादेशमा शरणाथी जीवन बिताइरहेका शरणार्थीहरूमा गरेको सर्वेक्षणका क्रममा उक्त राज्यमा अहिले पनि रोहिन्जा मुसलमानमाथिको जातीय सफायाको क्रम नरोकिएको उनले बताए । उक्त राज्यमा गएको ६ महिनायता सेनाका तर्फबाट यस्तो कार्य निरन्तर भइरहेको छ भन्दा कुनै गल्ती हुँदैन,’ संयुक्त राष्ट्रसंघीय मानवअधिकारसम्बन्धी उपमहासचिव एन्ड्रयु गिलमरले बताए ।
गत अगस्ट २५ देखि जारी द्वन्द्वका कारण रखाइन राज्यबाट भागेर छिमेकी राष्ट्र बंगलादेशमा शरणार्थी बन्न पुगेका रोहिन्जा अझै स्वदेश फर्किन पाएका छैनन् । बंगलादेशको शरणार्थी शिविरमा कम्तीमा सात लाख म्यानमाली शरणार्थी रहेका छन् ।  म्यानमारको सरकारी सेनाले भने रखाइन राज्यमा रोहिन्जा लडाकुसँग लडिरहेको तर गैरसैनिकलाई निशाना नबनाएको दाबी गर्ने गरेको छ।
उपमहासचिव गिलमरले हालैमात्र बंगलादेशको कोक्स बजारस्थित रोहिन्जा मुसलमान बसिरहेका शरणार्थी शिविरको भ्रमण गरेका थिए । शरणार्थी शिविरमा उनले भेट गरेका अधिकांश शरणार्थीहरूले आफ्नो जन्मथलोमा अहिले पनि असुरक्षित अवस्था रहेको भन्दै यस्तै अवस्थामा घर फर्किन गाह्रो हुने प्रतिक्रिया दिएका थिए ।
    

     
अझै घर फर्किन पाएनन्
यसैबीच पाँच महिनाभन्दा लामो समयदेखि बंगलादेशको कोक्स बजारस्थित शरणार्थी शिविरमा रहेका रोहिन्जालाई स्वदेश फिर्ता गर्नका लागि भन्दै गत अक्टोबर महिनामा एक समिति नै गठन गरिएको र सोही बमोजिम सहमति पनि भए पनि उनीहरू अझै पनि घर फर्किन पाएका छैनन् ।    
  विश्वभरबाट म्यानमारका शरणार्थीलाई फिर्ता गर्न माग गरिरहेको समयमा म्यानमारकी प्रजातन्त्रवादी नेत्री आङ साङ सुकी र बंगलादेशका विदेशमन्त्री ए एच महमद अलिबीच म्यानमारको न्यापितमा चार महिनाअघि नै सहमति भएको थियो ।
  तर औपचारिक रूपमा सो सहमतिको कार्यान्वयन नभएका कारण उनीहरूको स्वदेश फिर्ता हुने चाहना पूरा हुने दिन थप अन्योलग्रस्त हुँदैछ । बंगलादेश पुगेका म्यानमाली शरणार्थीलाई बंगलादेश र म्यानमारका उच्च अधिकारीबीच भएको छलफलअनुसार गत जनवरी २३ बाट नै फर्काउने सहमति भएको थियो ।
ती दुई देशका उच्च अधिकारीबीच भएको सहमतिमा करिब दुई महिनाभित्रमा रोहिन्जा शरणार्थी फिर्ता गर्ने सहमति भएको थियो ।
  
