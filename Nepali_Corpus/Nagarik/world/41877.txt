बार्सिलोना –  क्याटलोनियाका पूर्व राष्ट्रपति कार्लेस पुइगडेमन्टलाई पक्राउ गरिएको विरोधमा भएको प्रदर्शनका क्रममा झडप हुँदा सय जना स्वतन्त्र क्याटलोनिया पक्षधर प्रदर्शनकारी घाइते भएका छन्। 
स्वतन्त्र क्याटलोनिया पक्षधर पूर्व नेता कार्लेस पुइगडेमन्टलाई जर्मनीले आइतबार पक्राउ गरी हिरासतमा राखेको विरोधमा पूर्व पृथकतावादी नेताको नेतृत्वमा बार्सिलोनालगायतका सहरमा विरोध प्रदर्शन हुँदा ती प्रदर्शनकारी पक्राउ परेको बताइएको छ। क्याटलोनियाको मेडिकल इमरजेन्सी सर्भिस (एसईएम)ले प्रदर्शनमा सहभागी भएकामध्ये ९८ जनालाई उपचार आवश्यक रहेको जनाएको छ। 
बार्सिलोना, लेरिडा र तार्रागोनामा भएका घटनामा परी घाइतेहरूको शरीरका विभिन्न भागमा निलडाम र गहिरो चोट लागेको बताइएकोे छ।
घाइते सय जनामध्ये २२ जना स्थानीय प्रहरी अधिकारी रहेका छन्। उनीहरू बार्सिलोनामा भएको प्रदर्शनमा झडप हुँदा घाइते भएको अधिकारीले जनाएका छन्। 
प्रदर्शनकारीले फोहोर बोक्ने कन्टेनरमा आगजनी गर्नुका साथै विभिन्न पदार्थ प्रहरी तिर फालिदिएका थिए। त्यसपछि प्रहरीले प्रतिक्रिया स्वरुप लाठी चार्ज गरेको थियो। 
देशद्रोह र विद्रोह गरेको आरोप लागेपछि क्याटलोनियाका पूर्व नेता पुइगडेमन्ट सन् २०१७ को अक्टोबर २९ तारिखदेखि बेल्जियममा स्वघोषित रूपमा निर्वासनमा बसिरहेका थिए। स्पेनले युरोपभर पक्राउ वारेन्ट जारी गरेपछि उनी फिनल्यान्डबाट डेनमार्क हुँदै जर्मनी जाने क्रममा आइतबार पक्राउ परेका थिए। 
पुइगडेमन्टका वकिलले उनलाई नियन्त्रणमा लिइएको समाचार सार्वजनिक गरेको डेनमार्कबाट प्राप्त समाचारमा जनाइएको छ।
बेल्जियमतर्फ जाने क्रममा डेनमार्कबाट जर्मनी प्रवेश गरेपछि सीमा क्षेत्रनजिक उनलाई नियन्त्रणमा लिइएको उनका वकिलले जानकारी दिएका थिए। 
क्याटलोनियालाई स्पेनबाट अलग गराउने पक्षमा गत वर्ष विवादास्पद जनमत संग्रह गराएको आरोप पुइगडेमन्ट माथि रहेको छ।  
उनलाई स्पेन सरकारले देश टुक्र्याउन खोजेको भन्दै राज्यद्रोहको मुद्दा लगाएको छ। यस्तो मुद्दा लागेकाले उहाँ देश फर्किएमा स्पेन सरकारले राज्यद्रोहको मुद्दामा नियन्त्रणमा लिनसक्ने कानुनी व्यवस्था छ। स्पेन सरकारले उनलाई यसै मुद्दामा २५ वर्षसम्म जेलमा राख्नसक्छ। गत वर्ष क्याटलोनियामा गराइएको विवादित जनमत संग्रहमा मतदान गरेकामध्ये ९० प्रतिशत मतदाताले क्याटलोनियालाई स्पेनबाट टुक्र्याएर अलग गराउने पक्षमा मतदान गरेको स्वतन्त्र क्याटलन पक्षधरले दाबी गरेका थिए। 
बहुमत जनताले स्वतन्त्र क्याटलोनियाको पक्षमा मतदान गरेको भन्दै त्यहाँको संसद्ले एकतर्फी रूपमा स्वतन्त्र क्याटलोनियाको घोषणा गरेको थियो। आफ्नो पटकपटकको चेतावनीलाई वेवास्ता गर्दै क्याटलोनियाका पृथकतावादी नेता पुइगडेमन्टले एकतर्फी रूपमा स्वतन्त्रता घोषणा गरेको भन्दै म्याड्रिडले भनेसंकटकाल लगाएर विखण्डनवादीहरुको प्रयास विफल पारेको थियो। त्यसपछि क्याटलोनियाको संसद् र सरकार भंग गरी स्पेनले केन्द्र सरकारको प्रत्यक्ष शासन लागू गरेको थियो।
