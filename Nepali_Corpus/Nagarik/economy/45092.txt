 काठमाडौं – असनकी कविता श्रेष्ठलाई एकताका मैनबत्ती बेच्न भ्याइनभ्याइ थियो । तर, उनको पसलमा अहिले मैनबैत्ती छ कि छैन भनेर सोध्न समेत कोही आउँदैनन् । आक्कल झुक्कल कोही मैनबत्ती खोज्न आए भने अनौठौ लाग्छ रे अहिले उनलाई।
‘लोडसेडिङको अन्त्यसँगै मैनबत्तीको व्यापार पनि अन्त्य भयो,’ लामो हाँसोसँगै उनले थपिन, ‘लोडसेडिङ हटेपछि सबैलाई फाइदा भएपनि मलाई भने घाटा भएको छ ।’उनले मन फुकाएर मैनबत्ती बिक्री गर्न छाडेको डेढ वर्ष जति भयो । पहिला मैनबत्तीले भरिभराउ हुने गरेको उनको पसल अहिले अगरबत्तीले भरिएको छ।
अहिले उनले मैनबत्ती एउटा सानो कुनामा थन्क्याएकी छन् । ‘मैनबत्तीलाई हटाउँदै लगेर ऊ त्यो कुनामा थन्क्याएकी छु,’ हातको औलाले देखाउँदै उनले भनिन्, ‘पहिले मैनबत्तीले भरिएको ठाउँमा अहिले अगरबत्ती राखेकी छु ।’मैनबत्ती जस्तै इन्भर्टरको व्यापार पनि सुकेको छ । डेढ वर्ष अघिसम्म बिजुली पर्याप्त नभएपछि मैनबत्ती बालेर, इन्भर्टर सञ्चालन गरेर उज्यालो पार्ने काम हुँदै आएको थियो । तर, अहिले भने बिजुलीबाटै उज्यालो पार्ने काम भएको छ।
मुलुकलाई उज्यालो पार्ने कामको जस नेपाल विद्युत प्राधिकरणका कार्यकारी निर्देशक कुलमान घिसिङलाई दिने गरिएको छ । उनी २०७३ सालको भदौ २९ गते प्राधिकरणको कार्यकारी निर्देशकमा नियुक्त भएलगतै लोडसेडिङ अन्त्य गर्न सुरु गरेका थिए।
बर्खामा समेत लोडसेडिङ भएका बेला जिम्मेवारी सम्हालेको कहालीलाग्दो यथार्थ घिसिङले प्रस्तुत गरे । ‘मैले जिम्मेवारी सम्हाल्दा बर्खामा समेत ६ देखि आठ घन्टा लोडसेडिङ बेहोर्नुपरेको थियो । हिउँदमा दैनिक १२ घन्टासम्म लोडसेडिङ गर्नुपर्ने प्रक्षेपण थियो,’ उनले भने, ‘लोडसेडिङ सदाका लागि बिदा गरी ‘उज्यालो नेपाल’ बनाउने अभियानमा हामी सफल भयौं ।’
‘कार्यकारी निर्देशकको ‘हट चियर’मा बस्दा मेरासामु समस्या र चुनौतीका चाङ थिए भने मुलुकको ऊर्जा क्षेत्रमा सुधारका अवसर पनि उत्तिकै थिए,’ उनले भने, ‘चुनौतीको पहाड छिचोल्न ऊर्जा क्षेत्रको लामो अनुभव, दृढ इच्छाशक्ति, आत्मविश्वास र इमान्दारीले सफल बनायो।’ लोडसेडिङ अन्त्य गर्न सकिन्छ भन्दा आमनागरिकले पत्याउने अवस्था नभएको उनको भनाइ थियो । ‘तर माग र आपूर्तिको कुशल तथा वैज्ञानिक व्यवस्थापन गर्न सकिएमा तत्काल लोडसेडिङ अन्त्य गर्न सकिन्छ भन्नेमा हामी दृढ थियौं।
त्यसै अनुसार विद्युतको चुस्त व्यवस्थापनमा म र मेरो टिम क्रियाशील भयौं र सफलता हासिल गर्‍यौं,’ उनले भने । अहिले मुलकबाटै लोडसेडिङ अन्त्य भएको छ । औद्योगिक क्षेत्रमा दैनिक तीन घन्टा हुँदै आएको लोडसेडिङ पनि वैशाख अन्त्यतिर वा जेठको पहिलो सातादेखि नै हटाउने अभियानमा ऊर्जा मन्त्रालय र प्राधिकरण लागिपरेको छ।
ऊर्जामा फड्को मार्दै मुलुक
अहिले प्राधिकरणबाट निर्माण भएका आयोजनाबाट पाँच सय १० मेगावाट, निजी क्षेत्रबाट चार सय ८३ मेगावाट र थर्मल प्लान्टबाट ५३ गरी कुल एक हजार ४६ मेगावाट बिजुली उत्पादन गर्न सकिन्छ।  
एक सय ६ वर्षमा नेपालमा जति बिजुली उत्पादन भएको थियो, त्योभन्दा दोब्बरले बढी आगामी पाँच वर्षमै उत्पादन हुने अनुमान गरिएको छ । सन् २०२३ सम्ममा थप दुई हजार तीन सय नौ मेगावाट बिजुली उत्पादन हुने नेपाल विद्युत् प्राधिकरणको प्रक्षेपण छ ।
स्वतन्त्र ऊर्जा उत्पादकहरुको संस्था, नेपाल (इपान)का उपाध्यक्ष कुमार पाण्डेले जलविद्युत् आयोजना निर्माणले गति लिएको बताए । उनले भने, ‘आधा दशकमै बिजुली उत्पादनले फड्को मार्दैछ।’
माथिल्लो तामाकोसीले आगामी पुसदेखि उत्पादन थाल्ने गरी काम भइरहेको प्राधिकरणको भनाइ छ । चार सय ५६ मेगावाट क्षमताको माथिल्लो तामाकोसीको ९६ प्रतिशत भौतिक निर्माण सकिएको छ । त्यस्तै, एक सय ४० मेगावाटको तनहुँ जलविद्युत् आयोजना सन् २०२३ सम्ममा सम्पन्न गर्ने योजनासहित निर्माण कार्य अघि बढाइएको छ।त्यस्तै ४२.५ मेगावाटको सान्जेन सन् २०२० सम्म, अपर सान्जेन १४.८ मेगावाटको सन् २०१८ सम्म र एक सय दुई मेगावाटको मध्यभोटेकोसी सन् २०१९ सम्म निर्माण सम्पन्न गर्ने लक्ष्य लिइएको छ।
चिलिमे जलविद्युत् आयोजनाद्वारा प्रवद्र्धित एक सय ११ मेगावाटको रसुवागढी आयोजना सन् २०२० सम्म सम्पन्न हुनेछ । १४ मेगावाटको कुुलेखानी तेस्रो आयोजना पनि सम्पन्न हुँदैछ । राहुघाट ४० मेगावाट सन् २०२१ सम्म सम्पन्न गरिने बताइएको छ । त्यस्तै अन्य साना–ठूला ९२ वटा आयोजनाबाट १२ सय ९८ मेगावाट विद्युत् उत्पादन हुने प्राधिकरणको भनाइ छ ।
१ सय ६ वर्षमा १ हजार ४६ मेगावाट
नेपालमा पहिलोपटक १९६८ मा बेलायतको सहयोगमा पाँच सय किलोवाटकोे फर्पिङ जलविद्युत् आयोजना निर्माण भएको थियो । त्यसपछि अन्य साना तथा मझौला जलविद्युत् आयोजना बन्न थाले । अहिले एक हजार ४६ मेगावाट बिजुली उत्पादन गर्ने क्षमताका आयोजना निर्माण भएका छन्।
 पछिल्लो समय सरकारले उच्च प्राथमिकता दिन थालेपछि जलविद्युत् आयोजना निर्माणले गति लिन थालेका हुन् । खासगरी, ०६२–६३ को जनआन्दोलनपछि आयोजना निर्माणले गति लिएको छ।
शान्ति स्थापनापछि आयोजना निर्माणले तीव्रता पाएका कारण बिजुली उत्पादन बढेको ऊर्जा मन्त्रालयका सहसचिव दिनेशकुमार घिमिरेले बताए । ‘शान्ति स्थापना, आयोजना निर्माणमा निजी क्षेत्रको आक्रामक प्रवेश तथा निजी क्षेत्रलाई सरकारले दिने सुविधा लगायत कारण बिजुली उत्पादन बढेको हो,’ उनले भने, ‘निजी क्षेत्रले उच्च प्रतिफल प्राप्त क्षेत्रको रुपमा लिएपछि आयोजना निर्माणले गति लिएको हो।’
पछिल्लो समय विद्युतको माग एक हजार दुई सय ९८ मेगावाट छ । यो पिक आवर (साँझ) को माग हो । मागअनुसार बिजुली उत्पादन हुन नसकेका कारण प्राधिकरणले भारतबाट करिब तीन सय मेगावाट बिजुली आयात गरिरहेको छ।अहिलेको माग धान्न नसकेका कारण औद्योगिक क्षेत्रमा दैनिक तीन घन्टा लोडसेडिङ हुँदै आएको छ । तर, वैशाखको अन्त्यतिर वा जेठको पहिलो सातादेखि औद्योगिक क्षेत्रमा पनि लोडसेडिङ नहुने ऊर्जा मन्त्री वर्षमान पुनले घोषणा गरेका छन्।  
निजी क्षेत्रको प्रवेशसँगै बढ्यो उत्साह
सरकारले २०४९ देखि निजी क्षेत्रलाई जलविद्युत्आयोजना निर्माणका लागि अनुमति दिन थालेको हो । सरकारले विद्युत् ऐन, २०४९ तथा जलविद्युतसम्बन्धी अन्य नीति र आवधिक योजना समेतबाट जलविद्युतको उत्पादन तथा वितरणमा निजी क्षेत्र र समुदायलाई संलग्न गराउँदै आएको छ । निजी क्षेत्रका प्रवद्र्धकले साना तथा मझौला खालका आयोजना निर्माण गर्दै आएका छन् । निजी क्षेत्रबाट अहिले चार सय ८३ मेगावाट बिजुली उत्पादन गर्ने क्षमताका आयोजना निर्माण भइसकेका छन्।
लगानी बढाउँदै बैंक
बैंकहरुले पनि जलविद्युत् आयोजना निर्माणका लागि लगानी बढाउँदै लगेका छन् । नेपाल राष्ट्र बैंकले सेयर र घरजग्गा कर्जामा कडाइ गर्दै उत्पादनमूलक क्षेत्रमा लगानी बढाउने नीति लिएपछि ऊर्जामा लगानी बढ्दै गएको हो । चालु आर्थिक वर्षको मौद्रिक नीतिमा कुल कर्जाको पाँच प्रतिशत लगानी ऊर्जा क्षेत्रमा अनिवार्य गरिएको छ।
एक अर्ब रुपैयाँभन्दा तलको ऋणमा बैंक एक्लैले लगानी गर्न सक्ने व्यवस्था भए पनि एक अर्बभन्दा माथि सहवित्तीयकरण (कन्सोर्टियम) मा जानुपर्ने बाध्यात्मक व्यवस्था राष्ट्र बैंकले गरेको छ।
उत्पादनशील कर्जामा तोकिएअनुसारको ऋण लगानी नगरे जरिवानाको व्यवस्था मौद्रिक नीतिले गरेको छ । बैंकबाहेक नागरिक लगानी कोष, राष्ट्रिय बिमा संस्थान, नेपाल टेलिकम, जलविद्युत् लगानी तथा विकास कम्पनी, नेपाली सेना कल्याणकारी कोष, नेपाल प्रहरी कल्याणकारी कोष, सशस्त्र प्रहरी कल्याण कोषलगायत निकाय पनि जलविद्युतमा लगानी गर्न उत्साहित भएका छन्।चालु आवको पुससम्ममा बैंक तथा वित्तीय संस्थाले जलविद्युत् क्षेत्रमा ६७ अर्ब १४ करोड रुपैयाँ लगानी गरेका छन्  । यो कुल कर्जाको ३.०४ प्रतिशत हो ।
ऊर्जामा आत्मनिर्भर
ऊर्जा, जलस्रोत तथा सिंचाइमन्त्री वर्षमान पुनले भारतबाट आयात हुने बिजुलीलाई प्रतिस्थापन गरी ऊर्जामा मुलुकलाई आत्मनिर्भर बनाउने अठोट लिएका छन् । लोडसेडिङ हटाउन भारतबाट आयात भइरहेको बिजुलीलाई प्रतिस्थापन गर्ने पहिलो प्रथामिकता हुने जानकारी पनि उनले दिए।
नेपालले बिजुली, पेट्रोलियम गरी भारतबाट मात्रै वार्षिक करिब डेढ खर्ब रुपैयाँको ऊर्जा आयात गरिरहेको छ । ‘अबको अभियान बिजुली र ग्यासको आयात प्रतिस्थापन गर्ने नै हो,’ उनले भने, ‘केही वर्षमा नेपाल आत्मनिर्भर हुने छ।’
१० वर्षमा १० हजार मेगावाट बिजुली आवश्यक पर्ने जानकारी पनि उनले दिए । बजेटमा सात वर्षमा १७ हजार मेगावाट बिजुली उत्पादन गर्ने लक्ष्य लिएको पनि मन्त्री पुनले स्मरण गराए । आफ्नो पार्टीको घोषणापत्रमा १० वर्षमा २० हजार बिजुली उत्पादन गर्ने प्रतिबद्धता व्यक्त गरेको पनि उनले जानकारी दिए।
झोलामा खोला राख्ने दिन गए
पहिले झोलामा खोला राख्ने गरेको स्मरण गर्दै आगामी दिनमा त्यस्तो परिपाटी दोहोरिन नदिने मन्त्री पुनले बताए । ‘अनावश्यक आयोजना होल्ड गर्ने परिपाटी अन्त्य गर्नेछाै,’ उनले भने, ‘बिचौलियाको पहुँच हुन दिने छैनौं ।’ झोलामा खोला राख्नेका दिन गएको उनले बताए । ‘आयोजना निर्माण गर्नेलाई प्रोत्साहन गर्ने छौं,’ उनले भने।
आयोजना बनाउने वास्तविक प्रवद्र्धकलाई लाइसेन्स दिने मन्त्री पुनले दोहोर्‍याए। जलविद्युतमा धेरै बिचौलिया देखेको छु,’ उनले भने, ‘अब आयोजना ओगटेर र व्यापार गर्ने बिचौलियाका दिन गए । काम गर्नेले मात्र विद्युत् उत्पादनको लाइसेन्स पाउने छन् ।’
निर्माणाधीन आयोजना छिटो सकाउने
दुई वर्षभित्रमा चार सय ५६ मेगावाट क्षमताको माथिल्लो तामकोसी, एक सय दुई मेगावाटको मध्य भोटेकोसी, एक सय ११ मेगावाटको रसुवागढी, ३७ मेगावाटको माथिल्लो त्रिसुली थ्री ‘बी’, ४२.५ मेगावाटको सान्जेन र १६.६ मेगावाटको माथिल्लो सान्जेन लगायत जलविद्युत्् आयोजना निर्माण सम्पन्न हुँदै छन्।
१४ मेगावाट क्षमताको कुलेखानी तेस्रो आयोजनाले पनि छिट्टै पूर्णता पाउने छ  । पुराना आयोजना कुनै पनि निर्माण सम्पन्न गरेरै छाड्ने प्रतिबद्धता पनि मन्त्री पुनले व्यक्त गरे ।
निर्माणाधिन चार सय ५६ मेगावाट क्षमताको माथिल्लो तामाकोसी आयोजनामा ढिलाइ भइरहेको बताउँदै उनले यसलाई गति दिने जानकारी दिए । ‘समयमै निर्माण गर्न पहल गर्ने छु,’ मन्त्री पुनले भने, ‘राष्ट्रिय गौरवका आयोजनाको निर्माण कार्य कुनै पनि हालतमा ढिलो गरिनु हुँदैन।’
हिउँदमा अपुग बर्खामा खेर जाने सम्भावना
चार सय ५६ मेगावाट क्षमताको माथिल्लो तामाकोसी आयोजनाबाट बिजुली उत्पादन हुन थालेपछि बर्खामा बिजुली बढी हुने अनुमान गरिएको छ । खेर जाने बिजुली प्रयोग गर्न मुलुकभित्र उद्योग, कलकारखाना, रेल यातायात लगायत विद्युतीय सामग्री तथा सवारीसाधन प्रयोग गरी आन्तरिक माग बढाउनु पर्ने देखिन्छ । यसले एकातर्फ विद्युत् सदुपयोग पनि हुन्छ भने अर्कातर्फ मुलुकभित्रै रोजगारीका अवसर पनि सिर्जना हुन्छन्।
बढी बिजुली खपत हुने औद्योगिक करिडोरमा सहज आपूर्ति गरी खपत बढाउने, वितरण लाइन विस्तार गरी सबैंको पहुँचमा विद्युत् पुर्याउने, मौसमी महसुल निर्धारणमार्फत अहिले ग्या“सको घरायसी प्रयोगलाई विस्थापित गरी बिजुलीको माग बढाउन सकिन्छ।
पूर्वऊर्जा मन्त्री गोकर्ण विष्ट विद्युत् विकासस“गै विकासका अन्य पूर्वाधार निर्माण गर्न सकिने बताउ“छन् । उनी भन्छन्, ‘विद्युत् भएमा औद्योगिक, सेवा क्षेत्रको पनि विकास गर्न सकिन्छ । विद्युत््को सहज आपूर्ति भएका बहुराष्ट्रिय कम्पनी पनि आउन सक्छन् भने विदेशी लगानी थपिन सक्छ । जनताको लगानीका आधार पनि भरपपर्दो बन्न सक्छन् ।
त्यसैले हामीले १० वर्षमा न्यूनतम १० हजार मेगावाट विद्युत्् उत्पादन गर्ने सम्भावना रहन्छ।’तर यसका लागि लागि देशभित्र प्रसारण लाइन लगायत संरचना निर्माण गर्नेतर्फ ध्यान दिन आवश्यक रहेको विष्टको भनाइ छ । ‘देशभित्र प्रसारण लाइन निर्माण गर्ने र अन्य मुलुकसँग अन्तरदेशीय प्रसारण लाइन निर्माणलाई उच्च महŒव दिएर सरकार अगाडि बढ्नुपर्छ,’ उनी भन्छन्।
अहिले मुख्य समस्या नै प्रसारण लाइनको हो । आयोजना निर्माण सम्पन्न भई बिजुली उत्पादन सुरु हुने तर प्रसारण लाइन निर्माण नभएकाले राष्ट्रिय प्रसारणमा जोड्न नसक्दा करौडौं युनिट बिजुली खेर जाने अहिलेको अवस्था छ । उत्पादित बिजुली खेर जाँदा यसले जलविद्युतका लगानीकर्ता, ऋण प्रभाव गर्ने बैंक तथा वित्तीय संस्था र विद्युत् प्राधिकरण सबै जोखिमा पर्ने छन् । रकम अभाव, स्थानीयको अवरोध लगायत कारण प्रसारण लाइन निर्माण जटिल बन्दै गएको छ । कुनै पनि प्रस्तावित प्रसारण लाइन तोकिएको समयमा बन्न सक्ने अवस्थामा छैनन्।
विद्युतको खपत
विद्युत् प्राधिकरणले गत वर्ष सार्वजनिक गरेको तथ्यांक अनुसार नेपालको प्रतिव्यक्ति प्रतिवर्ष बिजुली खपत एक सय २५ युनिट मात्र छ । जबकि छिमेकी मुलुक चीनको प्रतिव्यक्ति बिजुली खपत ती हजार चार सय ९३ र भारतको नौ सय १७ युनिट छ । विकसित देश कोरिया र नर्वेको प्रतिव्यक्ति बिजुली खपत क्रमशः १२ हजार नौ सय युनिट र २३ हजार एक सय ७४ युनिट रहेको छ । नेपाललाई चीनको हाराहारीमा पुग्न करिब २२ हजार मेगावाट र कोरियाको हाराहारीमा पुग्न करिब ८५ हजार मेगावाट बिजुली आवश्यक पर्ने देखिन्छ।
आर्थिक समृद्धिको आधार जलविद्युत्
नेपालको आर्थिक विकासका लागि प्राकृतिक देनकारुपमा उपलब्ध पानी नै ठूलो सम्भाव्य स्रोत हो । नेपालमा ८३ हजार मेगावाट जलविद्युत् उत्पादन क्षमता छ।
जलविद्युतको प्रचूर सम्भाव्यता रहे पनि हालसम्म उत्पादन गर्ने क्षमताको करिब दुई प्रतिशत पनि बिजुली उत्पादन हुन सकेको छैन । जलविद्युत् भनेको पूर्वाधार निर्माण पनि हो । जलविद्युत् आयोजना निर्माणस“गै यसले सडक, शिक्षा, स्वास्थ्य लगायत पूर्वाधार पनि सँगै विकास हुन्छ।
जलविद्युत् क्षेत्रमा हुने लगानी निकै फाइदाजनक भएपनि सरकारले निजी क्षेत्र तथा विदेशी लगानीकर्तालाई उत्साहित गर्न र सकारात्मक वातावरण बनाउन सकेको छैन ।
उद्योग वाणिज्य महासंघका कोषाध्यक्ष तथा ऊर्जाविद् ज्ञानेन्द्रलाल प्रधानले निजी क्षेत्रले जलविद्युत् निर्माणमा बेहोरिरहेको समस्या समाधान गर्न सरकारले ध्यान दिन सुझाव दिन्छन्।
स्वतन्त्र ऊर्जा उत्पादकहरुलाई जलविद्युत् क्षेत्र तुलनात्मक रुपमा लगानी आकर्षक छ भन्ने सन्देश दिनु जरुरी छ । लगानीकर्तालाई अन्य क्षेत्रको तुलनामा दिगो र उचित प्रतिफलको सुनिश्चितता दिलाउनु पर्छ।
जलविद्युत् आयोजनालाई अहिलेको सबैभन्दा ठूलो समस्या जग्गा प्राप्तिको हो । आयोजना निर्माण, प्रसारण एवं वितरण कार्यका लागि आवश्यक पर्ने जग्गा अनिवार्यरुपमा उपलब्ध गराउनु पर्ने व्यवस्था गरी जग्गा प्राप्तिलाई सरलीकृत गरिनु पर्छ । कयौं आयोजना जग्गा प्राप्त गर्न नसकेर निर्माणमा जान सकिरहेका छैनन् । प्रसारण लाइन निर्माणमा जग्गा प्राप्ति सबैभन्दा ठूलो समस्या बन्दै आएको छ।
जलशायुक्त आयोजना आवश्यक
धेरैजसो आयोजना नदीको बहावमा आधारित (रन अफ रिभर) भएकाले बर्खामा खोलामा पानी बढेस“गै विद्युत् गृह पनि पूर्ण क्षमतामा चल्ने तर, हिउ“द लाग्नासाथ खोलामा पानी घटेर विद्युत् उत्पादन पनि घट्ने हु“दा माग अनुसार आपूर्ति गर्न नसकिरहेको प्राधिकरणले बताएको छ।
सरकारले नदी प्रवाहमा आधारित आयोजना निकै निर्माण भइसकेको र आगामी दिनमा ५० प्रतिशत जलाशययुक्त आयोजना निर्माण गर्ने योजना राखेको मन्त्री पुनले बताए । ‘हिउँदको लोडसेडिङ अन्त्य गर्न पनि जलाशययुक्त आयोजना निर्माण गर्नुपर्ने वाध्यता छ,’ उनले भने, ‘बिजुली बाल्नका लागि मात्र होइन उत्पादन बढाउन पनि आवश्यक पर्ने भएकाले आयोजना निर्माणलाई तीव्रता दिने छु ।’
नेपालका नदीको बहाव वर्षायाममा प्रचूर भएपनि सुक्खायाममा अत्यन्त न्यून हुन्छ । आयोजनाको उच्चतम क्षमता बढी देखिए पनि सुक्खायाममा यसको उत्पादन तीन–चार गुणासम्म घट्छ । नेपालको एकीकृत विद्युत् प्रणाली विशेषगरी जलविद्युत््मा मात्रै आधारित भएकाले वर्षायाममा क्षमता पूरा भएपनि सुक्खायाममा करिब एक तिहाइसम्म घट्छ । जसका कारण विद्युत्् माग र आपूर्तिमा सन्तुलन कायम हुन नसक्दा समस्या आएको हो।
वर्षातमा परेको पानी संकलन गरेर सुक्खायाममा प्रयोग गर्न सकिने जलाशययुक्त आयोजना निर्माण गरिनुपर्ने विज्ञहरुले बताउ“दै आएका छन् । हाल कुलेखानी पहिलो र दोस्रो गरी ९२ मेगावाट क्षमताको जलशायुक्त आयोजना सञ्चालनमा छन्।
