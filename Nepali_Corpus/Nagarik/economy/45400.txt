नेपालगन्ज-सरकारको उच्च प्राथमिकतामा निर्माणाधीन हुलाकी सडकको नेपालगन्ज–बघौडा सडकको काम नक्सांकन विवादका कारण रोकिएको छ।
जिल्लाको राप्तीपारीस्थित नरैनापुर गाउँपालिका–५ मटेहिया गाउँमा नक्सांकन विवादले उग्र रुप लिएपछि दुई दिनदेखि निर्माण कार्य रोकिएको हो । केही स्थानीय निर्माण स्थलमै पुगेर काममा हस्तक्षेप गरेपछि असुरक्षा महसुस गरी काम रोक्नु परेको ठेकेदार कम्पनीका कर्मचारीले बताएका छन्।
स्थानीय रफिक बेहनाको नेतृत्वमा आएको समूहले एक्जाभेटर, टिपर तथा कर्मचारीमाथि तोडफोड र हातपात गरेको ठेकेदार कम्पनीका इन्द्रबहादुर केसीले बताए । ‘नक्सांकन विवादको विषयलाई सरकारसँग कानुनी लडाई लड्नुपर्ने हो, तर, उनीहरुले काममै अवरोध पुर्‍याउन मेसिन र कर्मचारीमाथी हातपात गरे,’ उनले भने ‘असुरक्षित भएर हामीलाई काम गर्ने वातावरण भएन।
’ झडपबाट ठेकेदारका कर्मचारी र केही स्थानीय घाइते भएको बताइएको छ।भारतीय ठेकेदार कम्पनीले बीचमै काम छाडेर भागेपछि सरकारले आफ्नै प्रयासमा दोस्रो चरणमा बाँकेको कुल ४४ किलोमिटर हुलाकी सडक निर्माण थालेको हो । काम सम्पन्न गर्न ठेकेदार कम्पनीसँग २०७३ फागुनमा ६६ करोड ५० लाख रुपैयाँमा सम्झौता भएको थियो । ‘पप्पु लुम्बिनी जेभी’का नाममा ठेक्का स्वीकृत भएपनि सडक निर्माण कार्य ठेकेदार ‘गणपति गु्रप अफ कन्स्ट्रक्सन’ कम्पनीले गर्दै आएको छ।
साविक फत्तेपुर गाविसको वडा नम्वर ७ नन्कौपुरलाई जिरो प्वाइन्ट बनाएर नेपालगन्जबाट नन्कौपुरसम्मको एउटा र नन्कौपुरदेखि कटकटुइयासम्म दुई खण्डमा एकैसाथ काम चलिरहेको थियो ।नक्सांकन विवादका कारण ठेकेदारले दुई दिनदेखि काम रोकेको हुलाकी सडक कार्यालय नेपालगन्जका प्रमुख शौरभ बज्राचार्यले बताए।
२५ प्रतिशत मात्रै काम
हुलाकी सडक निर्माणको काम सुरु भएको १४ महिना बितिसक्दा पनि हालसम्म २५ प्रतिशत मात्रै काम भएको छ । हुलाकी सडक कार्यालय नेपालगन्जका अनुसार नेपालगन्जदेखि बघौडासम्मको ४४ किमि दूरीको काम २५ प्रतिशत मात्रै भएको पाइएको हो।
ठेकेदारले सबै काम सम्पन्न गर्न ३० महिनाको समय पाएकोमा अब १६ महिना मात्र बाँकी छ । अबको १६ महिनाभित्र हुलाकी सडकको काम सम्पन्न होला त रु समय–समयमा निर्माण स्थलमा हुने मुआब्जा र नक्सांकन विवाद तथा ठेकेदारले गरेको कामको गति हेर्दा अबको १६ महिनाभित्र ७५ प्रतिशत काम सम्पन्न हुनेमा शंका रहेको सम्बद्धहरु बताउँछन्।
यद्यपि हुलाकी सडक कार्यालय नेपालगन्जका प्रमुख बज्राचार्य भने तोकिएको समयभित्र सम्पन्न हुनेमा आशावादी देखिन्छन् । ‘१६ महिना भनेको प्रसस्त समय हो, यही हिसाबले काम गर्दै जाने हो भने पनि तोकिएको समयभित्र ठेकेदारले काम सम्पन्न गरिहाल्छ,’ उनले भने, ‘ग्राभेल बिछ्याउने र कालोपत्रे गर्ने काम छिटोछरितो हुन्छ, त्यसकारण पनि हामी आशावादी छौं।’
पहिलो खण्डमा लक्ष्यभन्दा काम थोरै भएको र दोस्रो खण्डमा बढी भएको उनले बताए । पहिलो खण्डअन्तर्गत नेपालगन्जदेखि पुरैनीबीचमा पनि मुआब्जा समस्या समाधान गर्न बाँकी रहेको प्रमुख बज्राचार्यले सुनाए।
सरकारको डिजाइन स्टिमेट अनुसार हुलाकी सडकलाई जमिनभन्दा करिब एक मिटरमाथि माटो पटान गरेर साढे पाँच मिटर कालोपत्रे निर्माण गरिनेछ भने ११ मिटर चौडाइ बराबर ग्राभेल गरिनेछ । यसका साथै ठाउँ–ठाउँमा कल्र्भट, ह्विम तथा नाला निर्माणको काम पनि गर्ने योजना छ।
 
 
नक्सांकन विवादको कारण
हुलाकी सडकका लागि २०६८ तिर नापीको एक टोली मटेहिया गाउँमा पुगेर नापजाँच गरेको थियो । नापी टोलीले त्यतिबेला साबिकको सडकभन्दा अन्यत्रै नक्सांकन गर्‍यो ।
उक्त स्थानका लागि तत्कालीन समयमा करिब १२ कट्ठा अर्थात् १२ कित्ता सरकारले अधिग्रहण गर्‍यो । त्यसमध्ये अधिकांशले मुआब्जावापतको रकम बुझे, तर, बाँकी तीन कित्ताका लागि दुईजना जग्गाधनीले रकम बुझेनन् । ‘जब हुलाकी सडकको काम हुन थाल्यो, जग्गाको कागजात हेर्दा नक्सांकन फरक प¥यो,’ बज्राचार्यले भने ‘कागजी रुपमा अर्को ठाउँमा फेरि अधिग्रहण गरियो।’
नयाँ ठाउँका लागि पुनः अधिग्रहणको सूचना निकालियो । कार्यालयले अर्को ठाउँका लागि २३ कित्ता बराबर २३ लाख जति रकम मुआब्जा दिन खोजिरहेको छ, तर, किसानहरु मुआब्जा लिन मानेका छैनन् । ‘पहिले अधिग्रहण गरेको जग्गा फिर्ता हुनुप¥यो, त्यसपछि मात्र मुआब्जा रकम बुझ्छौं भनेर स्थानीय भनिरहेका छन्,’ प्रमुख बज्राचार्यले भने ‘सोही विवादले उग्र रुप लियो, स्थानीय र ठेकेदारका कर्मचारीबीच झडप नै भयो ।’ सडकको रेखांकन गर्ने बेलामा भएको त्रुटीले अहिले समस्या आइरहेको उनले बताए।
बघौडावासीको ‘सपना’ हुलाकी सडकको काम बीचमै रोकिने हो कि भन्ने चिन्ताले यतिबेला नरैनापुरका स्थानीय जनप्रतिनिधिलाई पिरोलेको छ । सडकको कामलाई निर्विवाद सम्पन्न गर्न र स्थानीयले उठाएका माग पनि सम्बोधन गर्नका लागि जनप्रतिनिधिले समन्वयकारी भूमिका खेलिरहेका छन् । नरैनापुर गाउँपालिका अध्यक्ष इस्तियाक अहमद साहले विवाद समाधान गरेर काम सञ्चालन गराउन आफूले समन्वय गरिरहेको बताए।
‘सडक बनाउने क्रममा दुई ठाउँको जग्गा कट्यो, किसानले एकातिरको जग्गा फिर्ता गरिदिन माग गरिरहेका छन्, विवाद मिलाउन धेरै पटक छलफलमा ग¥यौं, प्रशासनले मन्त्रीपरिषद बैठकबाट मात्र यो विवाद समाधान गर्न सम्भव छ भनेर भनिरहेको छ,’ अध्यक्ष साहले भने । विवादका कारण मटेहियाको आठ सय मिटर क्षेत्रमा समस्या आएको बताए।
पहिलो पटक अधिग्रहण गरेको जग्गा फिर्ताको पहल गरिदिन जिल्ला प्रशासन कार्यालय समक्ष पहल गरेपनि नीतिगत समस्याका कारण हुन नसकेको बाँकेका प्रमुख जिल्ला अधिकारी एवं मुआब्जा वितरण समितिका संयोजक रमेशकुमार केसीले बताए।
‘अधिग्रहण भएको जग्गा फिर्ताको पहल भएको छ, तर, एकपटक अधिग्रहण गरिसकेको जग्गा फिर्ता गर्ने सरकारको नीति छैन, यसका लागि कि त मन्त्री परिषद बैठकले नै निर्णय गर्नुपर्छ, नत्र सम्भव छैन,’ प्रजिअ केसीले भने । जग्गाधनीको माग अनुसार जिल्ला प्रशासनले भौतिक योजना मन्त्रालयसमक्ष जग्गा फिर्ताका लागि आग्रह गरेको बताए।
दुई ठाउँमा जग्गा अधिग्रहण गर्नु परेका कारण विवाद उत्पन्न भएको उनको भनाइ छ।  मटेहियाका विनय दिक्षितले हुलाकी सडकको नक्सांकन गर्दाको त्रुटीका कारण अहिले निर्माण कार्यमा अवरोध आइरहेको बताए । ‘जहाँ नक्सा छ, त्यहाँ बाटो बनेको छैन,’ उनले भने, ‘नक्सांकन गर्दा कर्मचारीले गरेको त्रुटीको सिकार अहिले स्थानीय भएका छन् ।’
 
