काठमाडौं – सरकारले मलेसिया जाने नेपाली कामदारबाट लिने गरेको विभिन्न शीर्षकका अतिरिक्त शुल्क खारेजीका लागि पहल शुरु गरेको छ।
श्रम, वैदेशिक, रोजगार तथा सामाजिक सुरक्षा मन्त्रालयले परराष्ट्र मन्त्रालयमार्फत सम्बन्धित मुलुकमा कूटनीतिक पहल गर्ने गरी एकपक्षीय र अवाञ्छितरुपमा लिइएका शुल्क अन्त्य गर्ने भएको हो।
श्रममन्त्री गोकर्णराज विष्टले बिहीबार पत्रकार सम्मेलन गरी नेपाल र मलेसियाको श्रम सम्झौतामा समेत नभएका ३९ वटा स्वास्थ्य संस्थामा मात्र स्वास्थ्य परीक्षणको व्यवस्था हटाई नेपालमा कानूनबमोजिम सञ्चालित सबै संस्थामा परीक्षण गराउन, परीक्षणमा अनलाइन माइग्रामका नाममा प्रतिकामदार १२५, मलेसियन दूतावासमा एकीकृत सेवा (ओएसस)का नाममा लिइने २ हजार ८०० र भ्याट, माइग्रेसन सेक्युरिटी बापत ३ हजार २०० सय, भीसा शुल्क अनलाइनबाट प्रक्रिया गर्न ३ हजार २०० लिने काम अवैध, अवाञ्छित र गैरकानूनी भएकाले खारेज गराइने जानकारी दिए।
यो निर्णयबाट नेपाली कामदारलाई झण्डै १८ हजार बचत हुनेछ। नेपालबाट मलेसियामा वार्षिक करिब डेढ लाख कामदार जान गरेका छन्।     (रासस)
